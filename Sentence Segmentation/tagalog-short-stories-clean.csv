Rogelio Sikat - Tata Selo,"Ang panitikan ay salamin ng buhay. Ito’y isang representasyon ng mga karanasan sa buhay ng tao sa tulong ng mga salita. Sa kuwentong ito, alamin kung anong mga pangyayari sa mga tao sa lipunan ang malinaw na pinapaksa ng may akda. Matagumpay ba itong nailahad ng may akda? Anong paraan ang ginamit niya? Maliit lamang sa simula ang kalumpon ng taong nasa bakuran ng munisipyo, ngunit ng tumaas ang araw, at kumalat na ang balitang tinaga at napatay si Kabesang Tano, ay napuno na ang bakuran ng bahay-pamahalaan. Naggitgitan ang mga tao, nagsiksikan, nagtutulakan, bawat isa’y naghahangan makalapit sa istaked. “Totoo ba, Tata Selo?” “Binawi niya ang aking saka kaya tinaga ko siya.” Nasa loob ng istaked si Tata Selo. Mahigpit na nakahawak sa rehas. May nakaalsang putok sa noo. Nakasungaw ang luha sa malabo at tila lagi nang may inaaninaw na mata. Kupas ang gris niyang suot, may mga tagpi na ang siko at paypay. Ang kutod niyang yari sa matibay na supot ng asin ay may bahid ng natuyong putik. Nasa harap niya at kausap ang isang magbubukid ang kanyang kahangga, na isa sa nakalusot sa mga pulis na sumasawata sa nagkakagulong tao. “Hindi ko ho mapaniwalaan, Tata Selo,” umiiling na wika ng kanyang kahangga, “talagang hindi ko ho mapaniwalaan.” Hinaplus-haplos ni tata Selo ang ga-daliri at natuyuan na ng dugong putok sa noo. Sa kanyang harapan, di kalayuan sa istaked, ipinagtitilakan ng mga pulis ang mga taong ibig makakita sa kanya. Mainit ang Sikat ng araw na tumatama sa mga ito, walang humihihip na hangin at sa kanilang ulunan ay nakalutang ang nagsasalisod na alikabok. “Bakit niya babawiin ang saka?” tanong ng Tata Selo. “Dinaya ko na ba siya sa partihan? Tinuso ko na ba siya? Siya ang may-ari ng lupa at kasama lang niya ako. Hindi ba’t kaya maraming nagagalit sa akin ay dahil sa ayaw kong magpamigay ng kahit isang pinangko kung anihan?” Hndi pa rin umalis sa harap ng istaked si Tata Selo. Nakahawak pa rin siya sa rehas. Nakatingin siya sa labas ngunit wala siyang sino mang tinitingnan. Hindi mo na sana tinaga ang Kabesa,” anang binatang anak ng pinakamayamang propitaryo sa San Roque, na tila isang magilas na pinunong bayan nakalalahad sa pagitan ng maraming tao sa istaked. Mataas ito, maputi, nakasalaming may kulay, at nakapamaywang habang naninigarilyo. “Binabawi po niya ang aking saka,” sumbong ni Tata Selo. “Saan pa po ako pupunta kung wala na akong saka?” Kumumpas ang binatang mayaman. “Hindi katwiran iyan para tagain mo ang Kabesa. Ari niya ang lupang sinasaka mo. Kung gusto ka niyang paalisin, mapapaalis ka niya anumang oras.” Halos lumabas ang mukha ni Tata Selo sa rehas. “Ako po’y hindi ninyo nauunawaan,” nakatingala at nagpipilit ngumiting wika niya sa binatang nagtapon ng sigarilyo at mariing tinapakan pagkatapos. “alam po ba ninyong dating amin ang lupang iyon? Naisangla lamang po nang magkasakit ang aking asawa, naembargo lamang po ng Kabesa. Pangarap ko pong bawiin ang lupang iyon kaya nga po ako hindi nagbibigay ng kahit isang pinangko kung anihan. Kung hindi ko na naman po mababawi, masasaka man lamang po.nakikiusap po ako sa Kabesa kangina. ‘kung maaari po sana, ‘Besa’’, wika ko po, ‘kung maaari po sana, huwag naman po ninyo akong paalisin. Kaya ko pa pong magsaka, ‘Besa. Totoo pong ako’y matanda na, ngunit ako pa nama’y malakas pa.’ Ngunit…Ay! Tinungkod po niya ako nang tinungkod, Tingnan po n’yong putok sa aking noo, tingnan po ‘nyo.” Dumukot ng sigarilyo ang binata. Nagsindi ito at pagkaraa’y tinalikuran si Tata Selo at lumapit sa isang pulis. “Pa’no po ba’ng nangyari, Tata Selo?” Sa pagkakahawak sa rehas, napabaling si Tata Selo. Nakita niya ang isang batang magbubukid na nakalapit sa istaked. Nangiti si Tata Selo. Narito ang isang magbubukid, anak-magbubukid na naniniwala sa kanya. Nakataas ang malapad na sumbrerong balanggot ng bata.  Nangungulintab ito, ang mga bisig at binti ay may halas. May sukbit itong lilik. “Pinuntahan niya ako sa aking saka, amang,” paliwanag ni Tata Selo. “Doon ba sa may sangka. Pinaalis ako sa aking saka, ang wika’y iba na raw ang magsasaka. Nang makiusap ako’y tinungkod ako. Ay! Tinungkod ako, amang, nakikiusap ako sapagkat kung mawawalan ako ng saka ay saan pa ako pupunta?” “Wala na nga kayong mapupuntahan, Tata Selo.” Gumapang ang luha sa pisngi ni Tata Selo. Tahimik na nakatingin sa kanya ang bata. “Patay po ba?” Namuti ang mga kamao ni Tata Selo sa pagkakahawak sa rehas. Napadukmo siya sa balikat. “Pa’no po niyan si Saling?” muling tanong ng bata. Tinutukoy nito ang maglalabimpitong anak ni Tata Selo na ulila na sa ina. Katulong ito kina Kabesang Tano at kamakalawa lamang umuwi kay Tata Selo. “Pa’no po niyan si Saling?” Lalong humigpit ang pagkakahawak ni Tata Selo sa rehas. Hindi pa nakakausap ng alkalde si Tata Selo. Mag-aalas-onse na nang dumating ito, kasama ang hepe ng pulis. Galing sila sa bahay ng kabesa. Abut-abot ang busina ng dyip na kinasaksakyan ng dalawang upang mahawi ang hanggang noo’y di pa nag-aalisang tao. Tumigil ang dyip sa di-kalayuan sa istaked. “Patay po ba? Saan po ang taga?” Naggitgitan at nagsiksikan ang mga pinagpawisang tao. Itinaas ng may-katabaang alkalde ang dalawang kamay upang payapain ang pagkakaingay. Nanulak ang malaking lalaking hepe. “Saan po tinamaan?” “Sa bibig.” Ipinasok ng alkalde ang kanang palad sa bibig, hinugot iyon at mariing ihinagod hanggang sa kanang punog tainga. “Lagas ang ngipin.” Nagkagulo ang mga tao. Nagsigawan, nagsiksikan, naggitgitan, nagtulakan. Nanghataw ng batuta ang mga pulis. Ipinasya ng alkalde na ipalabas ng istaked si Tata Selo at dalhin sa kanyang tanggapan. Dalawang pulis ang kumuha kay Tata Selo sa istaked. “Mabibilanggo ka niyan, Tata Selo,” anang alkalde pagkapasok ni Tata Selo. Umupo si Tata Selo sa silyang nasa harap ng mesa. Nanginginig ang kamay ni Tata Selo nang ipatong niya iyon sa nasasalaminang mesa. “Pa’no nga ba’ng nangyari?” kunot at galit na tanong ng alkalde. Matagal bago nakasagot si Tata Selo. “Binawi po niya ang aking saka, Presidente,” wika ni Tata Selo. “Ayaw ko pong umalis doon. Dati pong amin ang lupang iyon, amin, po, Naisangla lamang po at naembargo—“ “Alam ko na iyan,” kumukupas at umiiling na putol ng nabubugnot na alkalde. Lumunok si Tata Selo. Nang muli siyang tumingin sa presidente, may nakasungaw nang luha sa kanyang malalabo at tila lagi nang may inaaninaw na mata. “Ako po naman, Presidente, ay malakas pa,” wika ni Tata Selo. “Kaya ko pa pong magsaka. Makatuwiran po bang paalisin ako? Malakas pa po naman ako, Presidente, malakas pa po.” “Saan mo tinaga ang Kabesa?” Matagal bago nakasagot si Tata Selo. “Nasa may sangka po ako nang dumating ang Kabesa. Nagtatapal po ako ng pitas na pilapil. Alam ko pong pinanonood ako ng kabesa, kung kaya po naman pinagbuti ko ang paggawa, para malaman niyang ako po’y talagang malakas pa, kaya ko pa pong magsaka. Walang anu-ano po, tinawag niya ako at nang ako po’y lumapit, sinabi niyang makakaalis na ako sa aking saka sapagkat iba na ang magsasaka. ‘Bakit po naman, ‘Besa?’ tanong ko po. Ang wika’y umalis na lang daw po ako. ‘Bakit po naman, ‘Besa?’ Tanong ko po uli, ‘malakas pa po naman ako, a’ Nilapitan po niya ako. Nakiusap pa po ako sa kanya, ngunit ako po’y… Ay! Tinungkod po niya ako ng tinungkod nang tinungkod.” “Tinaga mo na no’n,” anag nakamatyag na hepe. Tahimik sa tanggapan ng alkalde. Lahat ng tingin—may mga eskribante pang nakapasok doon—ay nakatuon kay Tata Selo. Nakayuko si Tata Selo at gagalaw-galaw ang tila mamad na daliri sa ibabaw ng maruming kutod. Sa pagkakatapak sa makintab na sahig, hindi mapalagay ang kanyang may putik, maalikabok at luyang paa. “Ang iyong anak, na kina Kabesa raw?” usisa ng alkalde. Hindi sumagot si Tata Selo. “Tinatanong ka anang hepe.” Lumunok si Tata Selo. “Umuwi na po si Saling, Presidente.” “Kailan?” “Kamakalawa po ng umaga.” “Di ba’t kinakatulong siya ro’n?” “Tatlong buwan na po.” “Bakit siya umuwi?” Dahan-dahang umangat ang mukha ni Tata Selo. Naiiyak na napayuko siya. “May sakit po siya.” Nang sumapit ang alas-dose—inihudyat iyon ng sunod-sunod na pagtugtog ng kampana sa simbahan na katapat lamang ng munisipyo—ay umalis ang alkalde upang mananghalian. Naiwan si Tata Selo, kasama ang hepe at dalawang pulis. “Napatay mo pala ang kabesa,” anang malaking lalaking hepe. Lumapit ito kay Tata Selo na  Nakayuko at di pa natitinag sa upuan. “Binabawi po niya ang aking saka.” Katwiran ni Tata Selo. Sinapo ng hepe si Tata Selo. Sa lapag halos mangudngod si Tata Selo. “Tinungkod po niya ako ng tinungkod,” nakatingala, umiiyak at kumikinig ang labing katwiran ni Tata Selo. Itinayo ng hepe si Tata Selo. Kinadyot ng hepe si Tata Selo sa sikmura. Sa sahig napaluhod si  Tata Selo, nakakapit sa uniporment kaki ng hepe. “Tinungkod po niya ako ng tinungkod… Ay! Tinungkod po niya ako ng tinungkod ng tinungkod…” Sa may pinto ng tanggapan, naaawang nakatingin ang dalawang pulis. “Si Kabesa kasi ang nagrekomenda kay Tsip, e,” sinabi ng isa nang si Tata Selo ay tila damit na nalaglag sa pagkakasabit nang muling pagmalupitan ng hepe. Mapula ang sumikat na araw kinabukasan. Sa bakuran ng munisipyo nagkalat ang papel na naiwan nang nagdaang araw. Hindi pa namamatay ang alikabok, gayong sa pagdating ng buwang iyo’y dapat nang nag-uuulan. Kung may humihihip na hangin, may mumunting ipu-ipong nagkakalat ng mga papel sa itaas. “Dadalhin ka siguro sa kabesera, Selo,” anang bagong paligo at bagong bihis na alkalde sa matandang nasa loob ng istaked. “Don ka suguro ikukulong.” Wala ni papag sa loob ng istaked at sa maruming sementadong lapag nakasalampak si Tata Selo. Sa paligid niya’y natutuyong tamak-tamak na tubig. Naka-unat ang kanyang maiitim at hinahalas na paa at nakatukod ang kanyang tila walang butong mga kamay. Nakakiling, naka-sandal siya sa steel matting na siyang panlikurang dingding ng istaked. Sa malapit sa kanyang kamay, hindi na gagalaw ang sartin ng maiitim na kape at isang losang kanin. Nilalangaw iyon. “Habang-buhay siguro ang ibibigay sa iyo,” patuloy ng alkalde. Nagsindi ito ng tabako at lumapit sa istaked. Makintab ang sapatos ng alkalde. “Patayin na rin ninyo ako, Presidente.” Paos at bahagya nang narinig si Tata Selo. Napatay ko po ang Kabesa. Patayin na rin ninyo po ako.” Takot humipo sa maalikabok na rehas ang alkalde. Hindi niya nahipo ang rehas ngunit pinagkiskis niya ng mga palad at tiningnan niya kung may alikabok iyon. Nang tingnan niya si Tata Selo, nakita niyang lalo nang nakiling ito. May mga tao namang dumarating sa munisipyo. Kakaunti lang iyon kaysa kahapon. Nakapasok ang mga iyon sa bakuran ng munisipyo, ngunit may kasunod na pulis. Kakaunti ang magbubukid sa bagong langkay na dumating at titingin kay Tata Selo. Karamihan ay taga-Poblacion. Hanggang noon, bawat isa’y nagtataka, hindi makapaniwala, gayong kalat na ang balitang ililibing kinahapunan ang Kabesa. Nagtataka at hindi makapaniwalang nakatingin sila kay Tata Selo na tila isang di pangkaraniwang hayop na itatanghal. Ang araw, katulad kahapon, ay mainit na naman. Nang magdadakong alas-dos, dumating ang anak ni Tata Selo. Pagkakita sa lugmok na ama, mahigpit itong napahawak sa rehas at malakas na humagulgol. Nalaman ng alkalde na dumating si Saling at ito’y ipinatawag sa kanyang tanggapan.  Di-nagtagal at si Tata Selo naman ang ipinakaon. Dalawang pulis ang umalalay kay Tata Selo. Halos buhatan siyang dalawang pulis. Pagdating sa bungad ng tanggapan ay tila saglit na nagkaroon ng lakad si Tata Selo. Nakita niya ang babaing nakaupo sa harap ng mesa ng presidente. Nagyakap ang mag-ama pagkakita. “Hindi ka na sana naparito Saling,” wika ni Tata Selo na napaluhod. “May sakit ka, Saling, may sakit ka!” Tila tulala ang anak ni Tata Selo habang kalong ang ama. Nakalugay ang walang kintab niyang buhok, ang damit na suot ay tila yaong suot pa nang nagdaang araw. Matigas ang kanyang namumulang mukha. Pinalipat-lipat niya ang tingin mula sa nakaupong alkalde hanggang sa mga nakatinging pulis. “Umuwi ka na, Saling” hiling ni Tata Selo. “Bayaan mo na…bayaan mo na. Umuwi ka na, anak. Huwag, huwag ka nang magsasabi…” Tuluyan nang nalungayngay si Tata Selo. Ipinabalik siya ng alkalde sa istaked. Pagkabalik niya sa istaked, pinanood na naman siya ng mga tao. “Kinabog kagabi,” wika ng isang magbubukid. “Binalutan ng basang sako, hindi ng halata.” “Ang anak, dumating daw?” “Naki-mayor.” Sa isang sulok ng istaked iniupo ng dalawang pulis si Tata Selo. Napasubsob si Tata Selo pagkaraang siya’y maiupo. Ngunit nang marinig niyang muling ipinanakaw ang pintong bakal ng istaked, humihilahod na ginapang niya ang rehas. Mahigpit na humawak doon at habang nakadapa’y ilang sandali ring iyo’y tila huhutukin. Tinawag siya ng mga pulis ngunit paos siya at malayo na ang mga pulis. Nakalabas ang kanang kamay sa rehas, bumagsak ang kanyang mukha sa sementadong lapag. Matagal siyang nakadapa bago niya narinig na may tila gumigising sa kanya. “Tata Selo…Tata Selo…” Umangat ang mukha ni Tata Selo. Inaninaw ng mga luha niyang mata ang tumatawag sa kanya. Iyon ang batang dumalaw sa kanya kahapon. Hinawakan ng bata ang kamay ni Tata Selo na umabot sa kanya. “Nando’n amang si Saling sa Presidente,” wika ni Tata Selo. “Yayain mo nang umuwi, umuwi na kayo.” Muling bumagsak ang kanyang mukha sa lapag. Ang bata’y saglit na nag-paulik-ulik, pagkaraa’y takot at bantulot nang sumunod… Mag-iikaapat na ng hapon. Padahilig na ang sikat ng araw, ngunit mainit pa rin iyon. May kapiraso nang lihin sa istaked, sa may dingding na steel matting, ngunit si Tata Selo’y wala roon. Nasa init siya, nakakapit sa rehas sa dakong harapan ng istaked. Nakatingin siya sa labas, sa kanyang malalabo at tila lagi nang nag-aaninaw na mata’y tumatama ang mapulang sikat ng araw. Sa labas ng istaked, nakasandig sa rehas ang batang Inutusan niya kanina. Sinabi ng bata na ayaw siyang papasukin sa tanggapan ng alkalde ngunit hindi siya pinakinggan ni Tata Selo, na ngayo’y hindi pagbawi ng saka ang sinasabi. Habang nakakapit sa rehas at nakatingin sa labas, sinasabi niyang lahat ay kinuha na sa kanila, lahat, ay! Ang lahat ay kinuha na sa kanila…"
Umibig Na Muli Si Marilyn,"Kung may pagkakahawig ang salaysay na ito sa tunay na buhay, ang pagkakahawig ay sinadya. Tandang-tanda ni Marilyn. Noong araw na aalis ang kasintahan, nagmamadali siyang makarating sa airport. Nakilala niya si Angelo sa high school. Magkaklase sila. Matapos ang mahabang pakiramdaman, maingat na kilatisan sa isa’t isa; sapagka’t noong mga panahong iyon ay nagkakahiyaan ang mga magkakaeskwelang babae at lalaki, sa huli ay nagkalakas-loob sina Marilyn at Angelo na mag-usap, magpahayag ng damdamin, hanggang sa sila ay naging matalik na magkaibigan. Hindi nila ipinakita ang kanilang pagkakaunawaan sapagka’t ayaw nilang maging pakay sila ng tuksuhan at biruan. Noong araw, nakapipikon ang sobrang tuksuhan, biruan, kantiyawan. Nagiging lihim tuloy ang pag-iibigan. Unang pag-ibig nina Marilyn at Angelo ang kanilang naranasan. Ano ang pakiramdam ng unang pag-ibig? Laging naghahanap na makasama ang minamahal. Ang laman ng isip ay palaging ang taong napupusuan. Tila ang umiibig ay lumulutang sa ulap. Tila ang umiibig at ang iniibig ay siya nang pinakamagandang nilalang sa balat ng lupa. Palibhasa’y ang high school ay panahon ng pag-aaral, ang mga magulang ay nakabantay at nang matiyak na ang pag-aaral ang tanging layunin ng mga bata. Ang mga umiibig ay tumutuklas ng iba’t ibang paraan na makaiwas sa mata ng magulang, na magkaroon ng mga sandali ng pag-iisa, mga nakaw na pagkakataon, samantalang nagpapanggap na pulos aral lamang ang kanilang ginagawa. Nagsasalo sila sa pagkain sa isang sulok ng cafeteria. Magkasabay silang lumalakad pauwi. Magkatabi sila sa klase at lihim na nagpapalitan ng love notes habang ang guro ay nagsasalita. Magkapareha sila sa mga kasayahang ginaganap sa paaralan. Hindi malilimot ni Marilyn ang naganap nang ang klase nila ay nagkaroon ng excursion sa Balara. Nagkaroon silang magkasintahan ng pagkakataong mapahiwalay sa mga kaeskwela. Sinundan nila ang isang landas na patungo sa isang panig ng pook-aliwang naturan na kung saan maraming puno at malilim. Doon nakatikim sina Marilyn at Angelo ng pag-iisa at ng laya na bigyang-daan ang nag-aapoy na damdamin - nagpasasa sa halik at yakap na di pa nila naranasan sa buong buhay nila. At doon nangako si Angelo, pagkatapos, na buong buhay niyang iibigin si Marilyn. Nagtapos ng high school ang dalawa at kapuwa sila tumungo sa kolehiyo. Mahaba-haba rin ang pagsasaya ni Marilyn at ang pagkakaroon ng buhay na puno ng kulay at sigla. Nguni’t isang araw ay dumating sa buhay niya ang isang masaklap na balita. Ito ang balita ni Angelo na siya ay patutungo sa Amerika, kasama ang mga magulang, sanhi ng pagkaka-approve ng immigration ng mga magulang niya. “Ang sabi mo’y di mo ako iiwan?” pagdaramdam ni Marilyn. “Ako’y sunud-sunuran pa rin sa aking mga magulang,” paliwanag ni Angelo. “Babalikan kita, Marilyn. O di kaya’y kukunin kita.” “Sana’y hindi matuloy ang pag-alis mo. Nguni’t kung di maiiwasan, ibig ko sana na magpakasal tayo, kahi’t lihim lamang, bago ka umalis,” hiling ni Marilyn. Naging napakabilis ng takbo ng panahon, sa pakiramdam ni Marilyn, nang mabatid niya na di na mapipigilan ang pag-alis ni Angelo. Si Angelo naman ay napasuong sa napakaraming gawain at alalahanin sa paghahanda sa pag-alis. Samakatuwid ay hindi nagkaroon ng pagkakataon na maisakatuparan ang hiling ni Marilyn na sila’y makasal kahi’t sa huwes man lamang. Ang pangako sa kanya ni Angelo: “Sa puso ko at kaluluwa ako’y kasal sa iyo. Huwag kang manalig, hindi katapusan ng mundo ang pag-alis ko. Ito’y simula lamang ng isang magandang kinabukasan para sa sa iyo at sa akin. Habang-buhay kitang mamahalin at pagsisilbihan.” Lumuha si Marilyn sa huli nilang pag-iisa. Lumuha pa siya nang lumuha ng masaganang luha nang sumunod na mga araw. Kung kailan siya nagmamadali ay siya namang naging napakabagal ng pagpunta sa airport. Natagalan ang pagkuha ng taxi. Masikip ang traffic. Nahirapan siya na makapasok kaagad sa airport sapagka’t kinailangan pang kumuha ng tiket bago makapasok gayong napakahaba ang pila ng taong kumukuha ng tiket. Wala na sa departure area si Angelo nang si Marilyn ay makarating. Nakasakay na siya sa eroplano at sa maikling sandali ang eroplana ay lumipad na. Ang kaawa-awang Marilyn ay galit na galit at lungkot na lungkot sa pangyayari. Umuwi siya na mabigat ang loob at tila wala sa sarili. Nang bago pa kaaalis ni Angelo ay dating nang dating ang sulat at tawag mula sa Amerika. Nabuhayan ng loob si Marilyn na tapat si Angelo at tutupad sa pangako. Nguni’t nang maglaon ay dumalang nang dumalang ang mga sulat at tawag hanggang sa nang huli ay wala nang dumating na ni ha, ni ho mula kay Angelo. Nakalimot na si Angelo. Marahil ay may nakilala nang iba sa Amerika. Si Marilyn naman ay natutong tanggapin ang katotohanan at mabigat man sa kanyang kalooban ay nagpanimulang buhay na burado na sa kanyang isip ang lalaking pinagkatiwalaan niya ng kanyang unang pag-ibig. Nakatapos ng pag-aaral sa kolehiyo si Marilyn at pagkatapos ay nagkatrabaho. Nang makaipon ay inisip niya na mangibang-bayan – magtungo sa Amerika at doon ay makipagsapalaran. Nakarating siya sa Amerika sa pamamagitan ng tourist visa. Nang maglaon ay hinangad niya na magkaroon ng immigrant’s visa at iyon ay kanyang natamo sa pamamagitan ng convenience marriage – pumayag siya na mapakasal sa isang amerikano at nang magkaroon siya ng immigrant status. Ang sa una’y bogus na pagsasama bilang mag-asawa ay nauwi sa pagiging isang tunay na pagsasama at pag-iibigan. Natutuhan ni Marilyn na mahalin ang amerikano bilang tunay na asawa sa dahilang ang lalaki ay napakabait at maalalahanin. Guminhawa ang buhay ng mag-asawa, nagkaroon ng anak at nagtamasa ng matahimik at nakaririwasang pamumuhay. Nguni’t si Marilyn yata ay sadyang hindi mapalad sa pag-ibig. Ang asawa ay nagkaroon ng di inaasahang heart attack at iyon ay kanyang ikinamatay. Nabiyuda ang bata pang babae matapos nang sasandaling panahon ng kaligayahan sa piling ng asawa. Sa loob ng dalawang taong kasunod ng biglang pagkamatay ng asawa ay nagluksa at nangulila si Marilyn. Naglaho ang pakiramdam sa kanyang puso na kung tawagin ay pag-ibig, o sa kanyang isip kaya, sapagka’t ito ay nalibing sa lupa kasama ng labi ng kanyang yumaong asawa. Hindi na siya iibig pang muli, sabi ni Marilyn sa sarili. Umibig siya nang sukdulan sa isang tao at naabot ang pinakamaliligayang sandali sa buhay at ano ang kanyang natamo? Kabiguan sapagka’t ang kaligayahan pala ay hindi pangmatagalan. Ang kaligayahan na kaakibay ng pag-ibig ay nagwawakas pala sa isang kisap-mata lamang. Maraming luha at hinanakit ang ibinuhos ni Marilyn habang siya’y nagluluksa. Walang talos ang pagbisita niya sa puntod ng kanyang nasawing asawa at doon ay tila baliw na nakikipag-usap sa hangin. Hindi siya makausap ng mga kaibigan. Umiwas siya sa mga paanyaya at pakikipagkita sa mga tao. Siya’y laging ligaw at naghihirap ang kalooban. Ang pakiramdam niya ay nawala na ang kalahating bahagi ng kanyang katauhan. Isang magandang araw, pagkagaling sa memorial park, matapos na bisitahin ang puntod ng asawa, ibig niyang makipagkita sa kanyang mga kaibigan. Nagpaunlak ang mga kaibigan na malaki ang pagkagulat at pagtataka na sila’y ibig makita ni Marilyn. Nagkita sila sa isang coffee shop at sa gitna ng takbo ng mga kuwentuhan at batian ay ibinalita ni Marilyn: “Tapos na ang aking pagluluksa!” Namangha ang mga kaibigan niya at natuwa. “Narinig ko sa aking puso ang mensahe ng aking asawa – hindi ko gusto na ikaw ay patuloy na malungkot at magdusa; hindi ganyan ang ibig kong makita sa iyo. Kung mahal mo ako ay ipakita mo na mahal mo ang iyong sarili. Matutuwa ako kung tatapusin mo na ang iyong pagluluksa. – ” Nagyakapan ang magkakaibigan at napuno ng masasayang ingay nila ang maliit na coffee shop. “Nagluksa na ako at dalawang taon akong nagdalamhati. Tapos na ang aking pagluluksa at pagdadalamhati! Ngayon magsisimula ang pagpapanibagong buhay ko!” Sa kabilang dako, nagsisimula pa lamang ang pagluluksa ng isang lalaking umibig din at nabigo. Si Angelo ay sampung taong napakasal sa isang amerikana. Nagsumikap at nagtiyaga siya sa paghahanap-buhay at nang ang asawa ay mabigyan ng kaginhawahan sa buhay. Nguni’t kahi’t pala may kaginhawahan ay hindi sapat iyon upang maiwasan o maikubli ang mga di pagkakaunawaan. Ang mag-asawa ay talagang nagkakaroon ng di pagkakaunawaan paminsan-minsan, nguni’t sa kaso ni Angelo at ng kanyang asawa, palibhasa ay puti at iba ang kinagisnan ng babae, ay malimit ang di pagkakaunawaan. Sa pagkain ay magkaiba ang panglasa ng dalawa. Hamburger ang laging ibig kainin ng babae. Si Angelo naman ay mahilig sa maasim na sinigang. Sa relihiyon, ang babae ay protestante, samantalang si Angelo ay katoliko. Sa pakikitungo sa mga kamag-anak, si Angelo ay napakamatulungin at magiliw. Ang babae ay hindi gusto ang masyadong malapit na pakikitungo sa mga kamag-anak. Ibig ni Angelo na magkaroon ng maraming anak; ayaw ng asawa na magka-anak. Ibig niya ay mag-ampon na lamang. Sa kabila ng lahat ay naging matiyaga, mapagbigay at matapat si Angelo sa kanyang asawa. Minsan ay naatasan ng kanyang kompanya si Angelo na maging supervisor sa isang sangay sa labas ng kanyang pook na inuuwian. Sila ng kanyang asawa ay sa Philadelphia nakatira at sanhi ng bagong atas sa kanya ay kinailangang lumipat sila ng tirahan sa California. Ang higpit ng pagtutol ng babae. Hindi siya lilipat ng tirahan, hindi niya gustong tumira sa California, at pinapili niya si Angelo: “Lumipat ka ng trabaho o lumipat ka sa California na mag-isa mo!” Hindi mahirap hulaan ang naging pasiya ni Angelo. Napuno na siya sa katigasan ng ulo at kasungitan ng asawa. Naubos na ang kanyang pasensiya sa pakikibagay sa taong iba ang kaugalian at walang pagnanais na makibagay. Nagpasiya siya na i-divorce ang asawa. Lingid sa kaalaman ni Angelo ay may nagaganap palang bawal na relasyon sa pagitan ng kanyang asawa at ng boss nito na puti rin. Mabuti na rin na nagpasiya si Angelo na i-divorce ang asawa. Hindi lamang na siya ay may masamang ugali, iyon pala ay isa rin siyang traydor. Ang akala ni Marilyn ay hindi na siya iibig pang muli. Nahirang na gabi ng mga gabi ang pagtatagpo ni Marilyn at ng isang dating kaibigan. Ilang linggo lamang pagkatapos niyang ipahayag ang katapusan ng kanyang pagluluksa, si Marilyn ay nasa piling na ng isang mangingibig. Ang magkapareha ay kapuwa nangangatal sa pananabik. Pagpasok pa lamang sa silid ng hotel ay kaagad-agad na nagyakapan sila nang pagkahigpit-higpit, talo ang paglilinggis ng ahas sa kanyang biktima. Idinikit ng lalaki ang babae sa likod ng pinto, pinatay niya ang ilaw, at sa kadiliman ay nagtanim ng nagbabagang halik sa labi ng kasama.  Tumindi ang init na sumisilakbo sa kanilang mga katawan. Ang kanilang mga labi at kamay ay nanginginig sa kasiyahan, nilalasap ang kapuwa labi at dinadamdam ang kinis ng pisngi, ng leeg, ng dibdib. Unti-unti silang nahubaran ng kasuotan at naging mistulang makabagong Eba’t Adan na animo’y sila lamang ang nilalang sa paraiso ng pag-ibig. Nagdikit ang kanilang kapuwa maiinit na katawan at nagkaisa ang kanilang puso at kaluluwa sa gitna ng malambot na kama. Matagal na hindi nakatitikim ng gayong sukdulang pagmamahal si Marilyn kung kaya’t naging mapagparaya siya nang gabing iyon. Tila ang lalaki naman ay batang naiwang nag-iisa sa ilalim ng isang punong hitik na hitik sa bunga. Nagsawa siya sa kapipitas ng bunga. Maraming gabing si Marilyn ay napag-isa at naghahanap ng katubusan ang malimit na nararanasang pag-iinit ng katawan gayong wala namang makapagdudulot ng katubusan.  Nang gabing iyon ay nakatikim ng kaganapan ang uhaw ni Marilyn; naabot  nila ni Angelo ang pinakamataas na rurok ng kaligayahan. Ilang araw bago dumating ang pagpunta sa hotel, nagkita na hindi sinasadya sina Marilyn at Angelo sa isang class reunion na ginanap sa Los Angeles sa California. Nilibing na ni Marilyn sa limot si Angelo. Bagama’t nakarating siya sa Amerika ni minsan ay di niya inisip na hanapin si Angelo. Hinding-hindi niya mapatatawad ang lalaking walang isang salita, ang lalaking nagsamanatala lamang sa kanyang pagkadalaga, ang lalaking duwag at walang paninindigan. “Bakit nagpakita ka pa?” sumbat ni Marilyn. “Hindi ko inaasahang makikita kita dito,” paliwanag ni Angelo. “Itinuring na kitang patay,” dagdag ni Marilyn. “Kapalaran ang nagtaboy sa akin sa reunion na ito, at ikaw’y ganoon din. Kasalanan ko ba kung ang mga landas natin ay pagsalubungin muli ng kapalaran?” tanong ni Angelo. “Patawarin mo ako, Marilyn. Ako’y nagkamali at nagsisisi. Kung ako’y bibigyan mo ng isa pang pagkakataon ay hindi na kita iiwanan pang muli. Magpakailan man.” Pinagbigyan ni Marilyn si Angelo sa kahilingang sila’y magsayaw sa nasabing reunion. At sa saliw ng awiting “From This Moment On” ay nagkaniig na muli ang dalawang pusong  dating magsim-ibig. (I do swear that I'll always be there. I'd give anything and everything and I will always care. Through weakness and strength, happiness and sorrow, for better, for worse, I will love you with every beat of my heart.) From this moment life has begun From this moment you are the one Right beside you is where I belong From this moment on From this moment I have been blessed I live only for your happiness And for your love I'd give my last breath From this moment on I give my hand to you with all my heart Can't wait to live my life with you, can't wait to start You and I will never be apart My dreams came true because of you From this moment as long as I live I will love you, I promise you this There is nothing I wouldn't give From this moment on You're the reason I believe in love And you're the answer to my prayers from up above All we need is just the two of us My dreams came true because of you From this moment as long as I live I will love you, I promise you this There is nothing I wouldn't give From this moment I will love you as long as I live From this moment on  At umibig na muli si Marilyn."
Ed Maranan - Ang Batang Nanaginip na Siya'y Nakalilipad,"NOONG SIYA'Y PASLIT PA LAMANG, madalas managinip si Selina na siya'y tinubuan ng pakpak, at malaya siyang nakalilipad sa langit, sumisisid sa himpapawid, tumutulay sa bahaghari, pumapaimbulog sa loob at labas ng mapuputing ulap. Nakatunghay siya sa isang planetang luntia't bughaw, sa mga bukid at bundok, sa mga ilog at dagat. Buong-buo ang kanyang pakiramdam na lahat ng ito'y nangyayari nga sa kanya. Walang kasinggaan ang kanyang katawan. Damang-dama niya ang hugos ng hangin, ang salakab ng araw sa kanya sa papawirin, ang halumigmig ng ulap, ang nakalululang bulusok at muling pagsibad paakyat sa langit! Sa kanyang paglingon, natanaw niyang humahabol ang kanyang mga kaibigan: ang maya, ang tutubi, at ang paruparo. Biglang-bigla, lulukob muli ang gabi. Ang ulap ay mahahalinhan ng mga anino sa dilim. Ang magaan-pa-sa-hanging pakiramdam ay magiging simbigat-ng-batong kalungkutan. Lagi siyang nagigising sa madaling-araw kapag naglalahong parang bula ang panaginip, at bawat paghugot niya ng hininga ay may kasamang kirot na hindi niya maunawaan. Nang lumaon, paminsan-minsan na lamang kung siya'y dalawin ng panaginip na iyon. Napansin ng kanyang mga magulang ang kanyang pagkalungkot. Ikinuwento niya ang panaginip, at ang pagdalang ng dalaw nito sa kanyang pagtulog. Natawa na lamang ang kanyang mga magulang, napailing ang mga ito. “Baka ang panaginip mo ay maging pangarap, na di kayang abutin at napakataas!” ang sabi ng kanyang Itay, na natatawa-tawa. “Anak, huwag ka nang mangarap na maging anghel. Anghel ka na sa amin, kahit wala kang pakpak!” ang sabi ng kanyang Inay. Sa pagdaraan ng maraming taon, kinasabikan niya ang pagbabalik ng panaginip. Kinasabikan niyang muling mahaplos sa kanyang likod ang magilas na mga pakpak na naghatid sa kanya sa matatayog na ulap. * * * * Ang daigdig ng batang si Selina ay isang maayang bukid. Doon, masaya ang kanyang buhay, at lagi siyang umaawit. Tulad ng mahiwagang pakpak, ang awit ay bigla na lamang umusbong sa kanyang puso isang araw. Kaibigang maya, hatid ng umaga Sa iyong pagdapo, may awit na dala! Akala mo'y hitik sa bunga ang mga sanga tuwing nagdadatingan ang mga ibon pagsilay ng umaga. Sabay-sabay ang kanilang matinis na pag-awit, sabay-sabay ang kanilang pagsibad, sabay-sabay ang kanilang pagsisid sa himpapawid. Tutubi, tutubi, ayaw magpahuli Kay bilis tumakas, at walang pasabi! Tumatawa si Selina kahit panay ang kanyang hingal. Takang-taka siya. Kahit anong ingat ang kanyang gawin, alam na alam ng tutubi na siya'y lalapit. Ano kayang klaseng mata mayroon ito? Bago pa man maabot ni Selina ang dulo ng tila-karayom-sa-payat na buntot ng tutubi, nakatalilis na itong pataas, papalayo sa kanya. Kung minsan naman, sinusuwerte si Selina. Tinatamad o inaantok marahil ang tutubi, kaya't nahuhuli niya ito. Hindi naman niya ito hinahawakan nang matagal. Pinakakawalan din niya ito upang makalipad nang buong laya sa ibabaw ng bukid, ilog, kahuyan, hanggang maglaho sa malawak na parang. Paruparong bukid, ikaw nga'y lumapit Nais kong makita, kulay mong marikit! Sinusundan-sundan rin ni Selina ang malalaki't maliliit na mga paruparong paroo't parito sa mga bulaklak ng sampagita at kosmos, rosas at rosal, kalatsutsi at bogambilya. Manghang-mangha siya sa kanilang kulay at disenyo. Parang kamay ng pintor ang gumuhit sa mga pakpak nilang sutla! May dilaw at asul, may kahel at pula, may guhit na itim, rosas, biyoleta, at ang gilid ay puti, kundi man kayumanggi, at mayroon din namang tig-iisang kulay lamang. Sa tama ng araw, lahat sila'y parang hinabi mula sa maningning na hibla ng bahaghari. Hinahabol-habol niya ang mga paruparo sa kanilang hardin, hanggang sila'y makarating sa malawak na bukirin. * * * * Si Selina ay mahilig ring gumuhit. Minsang lumuwas ang kanyang Itay sa bayan, pagbalik nito'y may pasalubong sa kanyang maraming papel at bagong krayola. Sa pagdaraan ng panahon, napudpod ang mga pangkulay, ngunit nakaipon si Selina ng maraming guhit, di lamang ng kalarong maya, tutubi't paruparo, kundi pati na rin ng maririkit na tanawin sa bukid. “Paglaki ko, ako'y magiging pintor!” sabi ni Selina sa kanyang mga magulang. “Akala ko ba'y kompositor, at ang hilig mong umawit!” sabi sa kanya ng kanyang Inay. “Akala ko ba’y manunulat, at maraming kababalaghang hinahabi ang iyong utak!” sabi sa kanya ng kanyang Itay, sabay halakhak. Ngunit bahagyang nalungkot ang mag-asawa. Ang totoo, pangarap nilang sana'y maging titser, nars, duktora, abugada, o inhinyera ang kanilang masayahin at matalinong bugtong na anak. Sa katunayan, madalas sabihin sa kanya ng kanyang ina, habang panay naman ang tango ng kanyang ama: “Naku, anak, maging nars ka sana, sapagkat sabi sa radyo, kailangan sa Amerika’t Europa ang nars, kahit ilang libo!” Ngunit sa pinakalihim na bahagi ng kanyang puso, naroon pa rin ang isang lumang pangarap na sumuloy mula sa isang di-malimot na panaginip: higit sa lahat, nais ni Selinang makalipad! Makalipad hindi sa ibang bayan, kundi sa langit, sa ulap, nang di lumalayo sa sariling tahanan! Mataas-na-Lupa ang tawag sa nayon ni Selina. Malapit ito— nakatunghay pa nga—sa isang lawa na napabantog sa buong bansa, sapagkat ito'y may bulkan sa gitna. Ilang ulit nang sumabog ang bulkang iyon, kaya't mayaman ang lupa sa halos buong lalawigan. Malalawak na berdeng palayan, gulayan, at hardin ng milyong bulaklak: ito ang daigdig na nagisnan ni Selina sa Mataas-na-Lupa. * * * * Hindi inakala ng mga taganayon na magbabagong bigla ang kanilang buhay. Isang malaking negosyante ang namili nang namili ng mga lupain isang araw. Ipinabuldoser nito ang mga berdeng palayan, ang mga punong hitik sa prutas sa tag-araw. Hinakot maging ang buhangin sa gilid ng lawa, inuka ang gilid ng nakapaligid na bundok upang kunan ng bato't simento, at pinaghalo ang mga sangkap upang gawing pambuhos. Nagpagawa pa ito ng malalawak na kalsada na tumatagos sa kagubatan at kahuyan. Yao't dito ang mga trak na panghakot ng graba at bato. Yao't dito ang mga higanteng makinang bumabago sa hugis ng lupa. Yao't dito ang isang maingay na sasakyang panghimpapawid na kinatakutang lubha ni Selina, kahit na ang hugis nito'y isang tutubi. Anong ibon o kulisap ang makatatagal sa ingay na likha ng dambuhalang bakal na ito? Unti-unting nabuo ang kakaibang daigdig sa nayon ni Selina. Magagarang bahay na bakasyunan ang nakatunghay sa lawa't sa bulkan, at may nakatindig pang isang napakalaking kastilyong bato. Bawat matulis na tore nito ay may makulay na bandila. Nangaglaylay ang mahahabang taling nasasabitan ng banderita. Sa loob ng kahariang ito, tumindig ang mga bakal na posteng iniikutan ng makukulay na yerong sasakyang pang-aliw, iba't iba ang hugis. May hugis-tutubi, hugis-paruparo, hugis-maya, at kung anu-ano pang hugis ng ibon at kulisap. May tren na pambata, may alupihang de-gulong, at kung anu-ano pang katuwaan para sa mga batang dinadala roon ng mga magulang mula pa sa malalayong lunsod at bayan. Karnabal, piyesta, at Pasko araw-araw sa bagong daigdig, na ang pangalang may-dagitab ay tanaw mula sa pinakaliblib na sulok ng nayon. Nakatutulig ang tinig na nagmumula roon sa buong maghapon, hanggang lumatag ang dilim. Matanda at bata, hala lapit dito, Perya ng tsubibo, madyik at sirkero! Aliwin ang puso, busugin ang mata, Halinang lahat sa Planeta Pantasya! Malikmata si Selina at ang mga batang taganayon nang buksan ang malaking Planeta Pantasya. Gayang-gaya pa raw ito mula sa ibang bansa, at malaki ang nagasta ng may-ari, kaya’t mga anak lamang ng maykaya at mga dayuhang turista ang nakakapasok itto. Patuloy sa paglawak ang bagong kaharian, habang nawawalan naman ng lupang sinasaka ang maraming taganayon. Dahil sa hirap ng buhay, marami sa kanila ang nagtinda ng lupa at lumikas sa Maynila. Isa na rito ang pamilya ni Selina. Malungkot si Selina nang siya’y lumisan. Ni hindi siya nakapagpaalam sa mga kalaro, sapagkat wala na ang hardin at ang bukid na tahanan ng maya, tutubi, at paruparo. Umiyak na lamang si Selina nang umiyak, habang papalayo sa mahal niyang nayon. * * * * Maraming taon ang matuling lumipas. Lola na si Selina, at matagal na siyang nakatira sa isang lumang bahay sa Maynila. Sa kalumaan, lumalagitik na ang mga kahoy nito, at nanganganib lumipad ang yero sa tuwing babagyo. Mahina na siya, at kaya lamang siya nakakakilos ay upang maalagaan ang tatlong apo. Ilang taon na ring hindi siya nakakauwi sa lumang nayon ng Mataas-na-Lupa. Kung sabagay, bakit pa ba naman siya babalik doon, wala na naman siyang uuwian. Matagal nang namayapa ang kanyang mga magulang. Ang huling balita niya, nalugi na rin ang Planeta Pantasya, at pinagbabaklas na ito. Ngunit sa halip na mabalik ang mga bukirin, mga makabagong pabrika naman ang itinirik doon, kaya't di lamang ang lupa kundi pati na rin ang lawa ay unti-unting nalason. Sabik na sabik si Selina sa lumang nayon ng Mataas-na-Lupa. Liban sa kanyang plorerang may bulaklak, ni wala siyang makitang anumang halaman sa kanyang tinitirhan, di gaya noong kanyang kabataan. Noon, pagbaba pa lamang niya ng ilang baytang sa hagdang kawayan ay panay gulay at bulaklak na ang babati sa kanya. At sa dako pa roon, mayayabong na punong mangga at matatayog na kawayan . . . Ang kanilang bahay sa Maynila ay napaliligiran ng madidilim na gusaling yari sa gusgusing kongkreto, kinakalawang na bakal, at basag na salamin. Sa di-kalayuan, mayroong dambuhalang supermarket at umaasbok na pabrika. At sa kalakhang bahagi ng kalunsuran, nakadipa't gumagapang ang marurusing na pook ng mahihirap. Madilim ang kanilang lugar at di halos nasisilayan ng araw. Lalo itong dumidilim at lumulungkot kapag dinadalaw ng bagyo ang nagtitibatib na lunsod. Isang gabing malakas ang ulan, naroon siya sa silid ng kanyang mga apo. Ang anak niyang ama ng mga ito ay nasa isang malayong bayan, sa ibayong dagat, pagkat doon nakahanap ng trabaho. Ang kanilang ina naman ay naglalako ng kung anu-anong alahas at kasangkapan, at laging gabi na kung umuwi. “Lola, kuwentuhan n'yo naman kami!” “Di ho kami makatulog sa lakas ng kidlat at kulog!” “O siya, kukuwentuhan ko kayo ng tungkol sa isang batang kilala ko . . .” “Totoong bata ho?” “Oo, isang karaniwang bata, kasing-edad n'yo pa nga, e, at mahilig din sa laro, kagaya n'yo. . . .” “Naka, ang korni naman!” maktol ng isang apo. “Wala man lang magic powers na panlaban sa mga monsters at evil spirits?” padyak ng ikalawa. “Gusto ho naming kuwento, yung merong mga starships 'tsaka dragons 'tsaka wizards 'tsaka superheroes 'tsaka amazon warriors, tulad ng nakikita namin sa TV, sa sine, sa arcade, at sa computer games!” irap ng ikatlo. Napabuntong-hininga si Selina. Nais na sana niyang sabihin, ang batang ito ay may pakpak, at nakalilipad. “Ang ikukuwento ko sa inyo ay tungkol sa isang daigdig na puno ng hiwaga, ayaw n'yo ba no'n?” “Papano hong mahiwaga, kung ang bida'y karaniwang bata. . . ?” “Makinig kayo. May isang bata noon, na ang pangala'y. . . Lina. Masayahing bata si Lina, matalino't malusog. Doon siya nakatira sa isang malayong nayon na kung tawagi'y Mataas-na-Lupa. Ang pook na iyon ay mahiwaga sapagkat sari-saring gulay, prutas at bulaklak ang tumutubo sa maitim nitong lupa, at di-mabilang ang mga nilalang na lumilipad sa langit na malawak. . .” Isa-isang nagsihikab ang kanyang mga apo. “Malusog siya sapagkat sariwang gulay ang kanyang kinakain araw-araw, na pinitas lamang sa paligid ng kanilang bahay. . .” Unti-unting itinumba ng pagkabagot at antok ang mga batang nangaghilata sa malaking kama. “Ano hong mahiwaga ro'n . . .”, halos pikit nang tanong-pabulong ng isang apo. Saglit na nag-isip si Selina. “Ano’ng mahiwaga? A, may tatlo siyang kalaro na lagi niyang kau-kausap: ang maya, ang tutubi, at ang paruparo. Nais niyang lagi silang magkakasama, at isang araw, tulad nila, siya’y biglang tinubuan ng pakpak!” Ngunit tuluyan nang nakatulog ang tatlo niyang apo, at di na nila narinig ang tungkol sa mahiwagang pakpak ng batang si Lina. Kinumutan niya ang mga ito at nagtungo siya sa kanyang silid. * * * * Malungkot na napatitig si Selina sa lumang kalendaryong nakasabit sa dingding. Wala na itong petsa. Ang natitira na lamang ay ang nangungupas nang larawan ng isang bukid, ipininta ng kung sinong matandang pintor, marahil ay noong hindi pa siya tao. Binuksan niya ang kanyang tokador at inilabas ang isang lumang polder. Matagal na niyang hindi ito nabubuklat. Tumambad sa kanya ang naninilaw nang mga papel ng kanyang mga guhit noong siya'y bata pa. Habang nakatitig siya sa mga ito, isa-isang nangabuhay ang mga nakaguhit. Matikas na umangat ang mga tutubi, nakamulagat sa kanya ang nakausli nilang mata, at maliksing umali-aligid sa buong silid. Tutubi, tutubi, ayaw magpahuli Kay bilis tumakas, at walang pasabi! Marahan namang ibinukadkad at ikinampay ng mga paruparo ang kanilang mga pakpak, at sila'y masiglang nagkumpulan at lalong nagbigay-kulay sa mga bulaklak ng plorerang nasa isang sulok, pagkatapos ay nangaghabulan sa kisame. Paruparong bukid, ikaw nga'y lumapit Nais kong makita, kulay mong marikit! Biglang napuno ang kabahayan ng masiglang tuwit-tuwit-tuwit ng di-mabilang na maya. Nagliwanag ang buong kapaligiran, at may masuyong hangin na humihip mula kung saan. Naghanap ng kanya-kanyang madadapuan ang masasayang ibon, habang patuloy ang matinis nilang himig. Kaibigang maya, hatid ng umaga Sa iyong pagdapo, may awit na dala! Wari'y naliitan sa silid na iyon, nag-uunahang tumalilis ang kanyang mga kaibigan, at lumabas ng bintana hanggang sila'y lamunin ng dilim. Humabol si Selina, ngunit ang nakita lamang niya'y mga gamu-gamo sa bumbilyang nasa poste, sa gitna ng malakas na ulan. Kinilabutan si Selina. Matagal siyang napapikit, kipkip sa dibdib ang naninilaw na mga papel. Nanginig siya sa ginaw, sa paglakas ng hangin at pagpasok ng anggi sa bukas na bintana. Nang siya'y magmulat ng mata, tila na ang ulan, ngunit lalo pang lumalim ang dilim ng gabi. Walang buhay ang matataas na gusaling nakapaligid sa kanilang bahay. Nakatiklop uli ang lumang polder sa ibabaw ng tokador. Nais niyang buksan uli ito, ngunit kinabahan siya kung ano ang kanyang makikita . . . o hindi makikita. Nahiga si Selina sa kanyang kamang sulihiya, at mapayapang ipinikit ang mga mata. May ngiti sa kanyang labi nang siya'y makatulog, sapagkat wari'y alam niyang babalik noong gabing iyon ang matagal na niyang pinananabikan. Tumatakbo siya sa bukid. Habol-habol niya ang mga kaibigan, na naghahalakhakang mandi'y ayaw paabot sa kanya. Papalayo nang papalayo ang mga ito, patungo sa alapaap. Binilisan niya ang takbo, hanggang di halos sumasayad sa lupa ang kanyang mga paa. May naramdaman siyang kumikiliti sa kanyang likod. May naramdaman siyang parang umuusbong, bumubukad, sa kanyang katawan, sa kanyang likuran. At bigla, umangat siyang parang saranggolang isinumpit ng hangin. “Hintayin n'yo ako!” samo niya sa maya, tutubi't paruparo. At mula sa himpapawid, sa kanyang paglingon ay natanaw niya ang papaliit at papaliit na lunsod at nayon, siya at ang kanyang mga kaibigan ay naglaro sa langit ng tuwa, sa daigdig ng hamog at ulap, ng payapang ulan, ng araw at bahaghari, at ng panaginip na walang hanggan. Para siyang hinihigop ng isang ipu-ipo sa kawalan, patungo sa isang nakasisilaw na balon ng liwanag, pabilis nang pabilis, habang palakas nang palakas ang ilang mumunting tinig na umaalingawngaw mula sa malayo . . . tila ba mga tinig ng mga batang anghel. . . . Nasa langit na nga kaya siya? “Lola, Lola, huwag n’yo kaming iwan!” “Lola, Lola…!” At ang mga hiyaw ay sinundan ng hikbi’t iyakan. Silaw na silaw siya sa dakilang liwanag, at kay ganda ng himig at awit na kanyang naririnig. Napapikit siya sa tindi ng liwanag, at sisisid na sana siya upang pumasok doon nang bigla siyang magmulat ng mata. “Lola, Lola, yehey, gising na ang Lola!” Sumilay ang ngiti sa labi ni Selina. Pakiramdam niya’y nanumbalik ang kanyang dating lakas at sigla, ang kanyang kabataang kaytagal nang nawala. “Lola, kanina ka pa namin ginigising! Natakot kami, kasi parang di ka na humihinga!” “Lola, Lola, ang ganda-ganda n’yo pala kapag nakangiti, kahit kulubot na ang inyong mukha!” At sa gitna ng tawanan at yakapan, napausal sa kanyang sarili si Selina. Salamat, salamat sa inyo, natagpuan kong muli ang aking paraiso . . . * * * * Sa isang nayong malayo sa kabihasnan, isang araw ay dinala ng isang matandang babai ang kanyang malilikot ngunit masayahing mga apo, upang ipakita sa kanila ang buhay na kanyang pinagdaanan. Ikinuwento niya muna kung ano ang nangyari sa lumang nayon ng Mataas-na-Lupa, at kung paano siya napadpad sa madilim at mausok na lunsod. Mula sa isang mataas na burol, itinuro niya sa tatlong apo ang dalisay na anyo ng kalikasan—malinis na batis, luntiang bukid, makapal na kahuyan, bulaklak sa damuhan. Wari’y inihudyat, biglang lumitaw mula kung saan ang makapal na kawan ng humuhuning maya, umaaligid na tutubi, at lumulutang na paru-paro. Sa buong buhay nila, noon lamang nakakita ang tatlong bata ng ganitong mga nilalang. Napasigaw sila sa tuwa at nagsipagtakbuhan, habol-habol ang mga lumilipad na nilalang na higit pang marikit sa anumang laruan, at lumipas ang buong araw ay di sila nainip o nagyayang umuwi. At sa mga sandaling iyon, naramdaman na naman ni Selina na may sumisibol sa kanyang likod, at para siyang umaangat sa lupa, at muli siyang nakatunghay sa isang marilag, daigdig na payapa."
Tigas-ulo,"Suhi nang ipanganak si Sebastian. Una ang paa, sa halip na una ang ulo. Sinubukan ng doktor na paikutin siya habang nasasa loob pa ng tiyan ng ina, nguni’t hindi ito umobra. Tigas-ulo si Sebastian. Pinalalabas siya sa “caesarian section” ng ospital na una ang ulo. Gusto niya, una ang paa.           Nang dalawang taong gulang na, si Sebastian ay nakaaakyat na sa mga silya, mesa at kahon. Ang bata ay uupo muna, gagapang, tatayo, lalakad, at saka aakyat. Ganyan ang unti-unting pag-unlad ng kanyang kakayahan. Hindi pa man marunong magsalita, pa-ungol-ungol man siya bagama’t nakauunawa na, ay tigas-ulo na si Sebastian. “Baba!” sabi ng ina. Aakyat pa rin sa mataas na lugar si Sebastian at kung minsan ay mahuhulog at iiyak. “Iyan na nga ang sinasabi ko, e,” pasubali ng ina, “ang tigas kasi ng ulo mo.”           Nang siya ay tumuntong na sa ika-pitong taong gulang ay pumasok si Sebastian sa isang elementarya. Naibigan siya ng mga guro sa dahilang matalino siya. Laging tama ang mga sagot niya sa “recitation” at pati na sa mga “written tests”. Mahusay ding tumula si Sebastian kung kaya’t sa tuwing may seremonya sa eskwela ay siya ang pinatutula ng prinsipal.           “Palaging magsusuot ka ng sapatos kapag papasok sa eskwela,” payo sa kanya ng ina. May mga araw na maulan at bumabaha nang bahagya sa kalye at pati sa loob ng paaralan. Sa gayong kalagayan ay hindi isinusuot ni Sebastian ang kanyang sapatos upang ang mga ito ay hindi masira sa tubig. Minsan ay nakatapak ng basag na bote si Sebastian at kinailangang dalhin siya ng ina sa “emergency” upang mapatigil ang pagdudugo at mabigyan siya ng “antibiotic”upang hindi magka-impeksyon. Suot niya ay tsinelas at hindi sapatos. “Iyan na nga ba ang sinasabi ko sa iyo, Sebastian, kung nakasapatos ka ay hindi ka matitibo. Tigas-ulo ka kasi!”           Sa “high school” ay naging “star student” si Sebastian. Kapag may paligsahan ang iba’t-ibang “high school” ay siya ang ipinadadalang kinatawan ng prinsipal na pambato ng eskwela sa mga paligsahan sa pagtatalumpati o pagtula. Minsan ay dumalaw sa eskwela ang isang pangkat ng “gang members” – mga maligalig na “teenagers” sila na sa halip na pumasok sa klase ay nagbibigay ng problema sa mga kapuwa estudyante. Naninigarilyo sila, umiinom ng alak, at nangingikil ng salapi sa mga kapuwa nila estudyante upang magugulan ang kanilang masasamang bisyo. Nakita nila na may suot na magandang relo si Sebastian. Nilapitan nila si Sebastian at pinilit na ibigay sa kanila ang relo at kung hindi ay bubugbugin siya. Pag-uwi ni Sebastian ay ipinagtapat sa ina ang nangyari. “Sabi ko ay huwag mong isusuot sa eskwela ang relo,” paalaala ng ina.           “E, kung hindi ko po isusuot sa eskwela ang relo ay saan-saang lugar ko pa iyon maisusuot? Bakit pa binigyan ninyo ako ng relo?” sagot ni Sebastian na papilosopo.           “Ang problema sa iyo, anak, ay tigas-ulo ka. Matalino ka nga, pero hindi ka nakikinig.”           Nang makatapos sa “high school” si Sebastian, siya ay nagbalak na pumasok sa kolehiyo upang maging isang abogado. Sabi ng ina, “bakit ka mag-aabogado, anak. Tingnan mo ang tatay mo, abogado, pero walang kaso. Magkomersyante ka, anak. Maraming pera ang kikitahin mo!”           Nag-abogado si Sebastian sapagka’t iyon ang karerang itinuturo sa kanya ng kanyang puso. Nang makatapos na ay kumuha siya ng “bar exam” at naging isa sa mga “topnotchers”. Natuwa ang ina at ipinagmalaki siya sa mga kamag-anak at kaibigan.           Lipos ng trabaho at pananagutan ang pagiging isang abogado. Walang tigil ang pag-aaral sa mga batas at ang pagsulat ng mga demanda, apela, “memoranda”, at kung anu-ano pang papeles na isinusumite sa korte. Higit na marami ang trabaho kaysa sa kita; katulad halimbawa ng pagtatanggol sa isang nakasagasa na tsuper ng jeepney. Katungkulan niya bilang abogado ang ipagtanggol ang sino man na mangangailangan ng kanyang serbisyo. Nguni’t gaano na ang makakayanang ibayad sa serbisyo niya ng isang “driver” ng jeepney? Naikukuwento niya sa ina ang nararanasang hirap sa piniling karera.           Sumagi sa alaala ng ina, “hindi ba ang sabi ko ay magkomersyante ka, anak? Inibig mong maging abogado. Tigas-ulo ka kasi. Pangatawanan mo ang iyong ipinasiya.”           Makaraan ang maikling panahon, “Ingat ka, anak, sa pagpili ng mapapangasawa mo,” pakli ng ina nang makitang si Sebastian ay naniningalang-pugad na, “kung ako ang tatanungin mo, makabubuti na ang mapapangasawa mo ay kalahi natin.”           Nakilala ni Sebastian si Natividad sa “high school”. Intsik ang tatay niya. Nang sila ay nasa “high school” pa ay naalaala niya na malimit siyang dalhan ng regalo ni Natividad. Regalong pagkain. Nagdadala ang dalagita sa eskwela ng pansit gisado na may bola-bola at ito’y pinagsasaluhan nila tuwing “recess”. May pansiterya noon ang tatay ni Natividad na naroroon sa hanay ng mga pansiterya sa Benavidez, malapit sa kanilang “high school”. Kung araw ng Linggo, makailang ulit din na may dumarating na tao sa bahay nina Sebastian, at naghahatid sila ng sari-saring pagkaing-Intsik. Padala ni Natividad.           May “crush” o naiibang pagtingin si Natividad sa kaeskwelang Sebastian. Sa dinami-dami ng kaeskwela ay bakit si Sebastian lamang ang nabibigyan niya ng pansit? Noong mga panahong iyon ay wala pang malay sa pag-ibig si Sebastian. Si Natividad ay may higit na maunlad na kamalayan sa pag-ibig, nguni’t bilang babae ay hindi naman niya maipahayag sa lalaki ang nilalaman ng kanyang dibdib. Natapos ang “high school”, tinahak ni Sebastian at ni Natividad ang kani-kanilang naiibang landas at tumakbo ang panahon.           Minsan ay napadpad sa dako ng Benavidez ang batang-batang abogado na si Sebastian. Pumasok siya sa isang malaking “restaurant” at doon ay nananghali. May magandang dilag na lumapit sa mesa niya.            “Kung hindi ako nagkakamali ay ikaw si Sebastian Echavez!” bati ng dilag.           “Napatingin si Sebastian sa nangusap, inalis ang suot na salamin, at sinipat ang kaharap na magandang dilag. Nag-isip sumandali, bago nasambit ang, “Natividad! Natividad Sy! Laking sorpresa nito! Kumusta ka na?”           At nanumbalik ang dating pagkakaibigan na sa di malaon ay nauwi sa pag-iibigan. Ang tatay ni Natividad ay malaking negosyante na. Hindi lamang sa mas malaki na ang “restaurant” niya, ang gusali na kinalalagyan ng “restaurant” ay pag-aari na niya; samantalang noong araw ay inuupahan lamang niya iyon. Bukod dito ay may sosyo siya sa mga itinatayong iba pang mga gusali na magiging mga “commercial centers” sa iba’t ibang panig ng Maynila.           Sa madaling sabi ay naging kabiyak ng puso ni Sebastian si Natividad. Naging engrande ang kanilang kasal na ang nagbayad sa lahat ng gastos ay ang ama ng babae. “Nakahihiya!” pagtanggi ng ina. “Sa ating kaugalian, ang magulang ng lalaki ang gumagastos sa kasal!”           “Bayaan na ninyo, Inay. Ibig nilang masunod ang kanilang kaugalian.” Pakiusap ni Sebastian sa ina.           “Parang binibili ka nila, anak. Sabi ko ay huwag kang mag-aasawa ng Instik. Tigas-ulo ka. Ngayon ay makikibagay ka sa kanilang kaugalian na taliwas sa ating kaugalian.”           Hindi na kinailangan ni Sebastian na magtrabaho pa bilang abogado. Pinakiusapan ng kanyang biyenan na tumulong na lamang sa pagpapatakbo ng lumalaking negosyo. Hinirang siyang “vice-president” at “general manager” ng kanilang “family corporation”. Kumita nang malaki si Sebastian at sila ni Natividad at ang mga naging supling nila ay nagkaroon ng masagana at masayang pamumuhay.           “Naliligayahan ako, Sebastian, sa nangyayari sa iyong buhay. Isang matagumpay na komersyante ka na! Ang tigas ng ulo mo kasi. Sabi ko ay mag-aral ka ng “commerce”; ipinilit mo na mag-abogado.” Paalaala ng ina.           “Ngayon, anak, ay ituon mo sa negosyo ang lahat ng iyong nalalaman at lahat ng iyong panahon at lakas. Huwag mong bibiguin ang iyong asawa at biyenan. Tulungan mo silang mapalago ang kanilang kayaman,” dagdag pa ng ina.           Noong araw pa ay may pusong-makabayan na si Sebastian. Kaya siya nag-aral ng abogasya ay upang mairaos ang pagnanasa na matutuhan ang batas at ang “political science” – ang kaalaman tungkol sa pagpapatakbo ng gobyerno at sa pagsisilbi sa masa. May hangarin siya na magkaroon ng katungkulan sa pamahalaan at nang siya ay maging instrumento sa pagpapabuti at pagpapaunlad ng bayan.           Naging masipag na kasapi siya ng Rotary – ang samahan ng mga babae at lalaking propesyonal at ng mga matatagumpay na negosyante na ang pakay ay ang makatulong sa pagpapabuti ng lipunan. Hindi naglaon at hinimok siya ng mga kasamahan sa Rotary na tumakbo bilang “congressman” sa kanilang distrito.           Sumama ang loob ng kanyang biyenan sa pasiya ni Sebastian na kumandidato bilang “congressman”. “Paano ang hanap-buhay natin? Iiwan mo ang iyong katungkulan sa iyong pamilya upang kaharapin ang katungkulan sa mga taong hindi mo naman kakilala at hindi mo naman kadugo,” paghihinanakit ni Mr. Sy.           “Itay, lalo kong mapangangalagaan at mapauunlad ang ating hanapbuhay kung may magagawa ako sa pagpapaunlad ng trabaho, sa pagkakaroon ng higit na maayos at mapayapang lipunan, sa pagtatatag ng higit na malusog na ekonomiya . . . Pangmalawakan ang aking pananaw, Itay,” paliwanag ni Sebastian sa biyenan.           Sabi naman ng kanyang ina, “Sebastian, matanda na ako. Matigas pa rin ang iyong ulo. Ano man ang sabihin ko sa iyo ay ang kabaligtaran ang iyong ginagawa, sinusunod mo ang ano mang ibigin mo. Wala akong sama ng loob sa iyo, anak. May mga pagpapasiya ka na maganda ang kinalalabasan. Ang mga payo ko ay alang-alang sa iyong kabutihan. Nguni’t ako ay tao lamang at kung minsan ay nagkakamali sa mga payong ibinibigay sa iyo. Kaya mo na ang magpatuloy na walang nagbibigay sa iyo ng payo. Matalino ka at busilak ang iyong puso. Sundin mo ang ibinubulong sa iyo ng iyong puso at ikaw’y magtatagumpay. Tigas-ulo ka, anak, nguni’t iya’y katangian mo, aaminin ko sa iyo, na isang mabuti at kanais-nais na katangian. Pagpalain ka nawa ng Diyos, anak.”           Napapaluha si Sebastian sa tuwing maaalaala ang sinabi ng ina. Iyon na ang huling pag-uusap nila."
Nuno sa Punso,"Saan galing ang mga duwende at nuno sa punso? Sila ba’y nilikha ng Diyos katulad ng tao? Sabay bang nilikha ng Diyos ang tao at ang duwende, nuno sa punso? Ang tao ba ay maliit bago lumaki sa tagal ng panahon? O ang duwende at nuno ba ay malaki noong una, bago lumiit? Bakit may duwende at nuno sa mundo? Mahihirap na katanungan na kung masasagot ay malalantad ang hiwaga ng sangkalawakan. Ang mga duwende ay bata, maliliit na nilikha na kasinglaki ng kamay ng tao. Ang mga nuno sa punso ay matatanda. Kapuwa sila laman ng lupa. Nakatira sila sa mga pook na may punso o matambok na lupa – kaya nga ang tawag sa kanila ay nuno sa punso. Kung tatanungin ang marunong, sasabihin niya na ang punso ay naipong lupa matapos na ang langgam at bukbok ay maghukay. Nguni’t kung ang tatanungin ay taal na taga-Pilipinas, nakapag-aral man o hindi, ang matambok na lupa ay bahay ng mga maliliit na nilalang. Ang punso ay bagay na iginagalang. Ang lalaking nuno ay may balbas na puti.Ang mga duwende ay mapaglaro, samantalang ang mga nuno ay bihirang ngumiti at madaling magalit. Nagpapakita sila sa mga bata, lalo na kapag lagpas na nang alas 6 ng gabi, at sa araw, sa pagitan ng katanghaliang tapat at alas 3. Hindi pinalalabas ng magulang ang mga bata sa nasabing mga oras. Ang mga naninirahan sa punso ay nagagalit kapag may tumatapak o lumalaktaw sa kanilang tirahan. Higit na matindi ang galit nila sa mga taong dumudura o umiihi sa kanilang punso. Ang sandata ng mga duwende at nuno ay dura na kapag dumapo sa katawan ng tao ay nagdadala ng sakit. Ang ganti ay may katarungan. Sipain ang punso at ang paa ng sumipa ay namamaga. Duraan ang punso at ang bibig ng dumura ay nagkakasugat. Ihian ang punso at ang umihi ay nagkakaroon ng sakit sa pag-ihi. Walang magagawa ang mga pangkaraniwang doktor. Ang arbularyo lamang ang makagagamot sa naduraan ng duwende at nuno. Isa sa mga gamot ay ang pag-aalay ng pagkain at alak sa may malapit sa punso, kasabay ng paghingi ng paumanhin. Kung sa anong kadahilanan, ang mga nuno ay naaakit sa mga matatabang babae, tao man o hayop. Ang karanasan ay tagapagturo sa mga tao. Kapag sila’y naglalakad sa pook na sa palagay nila ay may nuno sa punso, humihingi sila ng pahintulot na makaraan – “Tabi-tabi po, apo” – ang ibig sabihin, “Tumabi kayo, nuno; bigyan po ako ng pahintulot na makaraan.” Ang buhay sa ilalim ng lupa ay kagaya rin ng buhay sa ibabaw ng lupa. Ang mga duwende at nuno ay abala sa paggawa at ang mga langgam at bukbok ang kanilang mga katulong. Nananahi ng damit ang mga babae at nagluluto. Naghahanap ng pagkain at kahoy na panggatong ang mga lalaki. Mahusay din silang magkarpentero at magmekaniko. Nagtatayo sila ng bahay at gumagawa ng mga kagamitan sa bahay, pati na maliliit na motor at makina. Marunong ding magsaya ang kolonya ng mga duwende at nuno. May mga handaan sila at pagdiriwang, mahahalagang araw at paligsahan, sayawan, tugtugan, inuman at pagsasaya. Nitong mga huling araw ay hindi maipinta ang mukha ni Bakol. Siya nga pala, ang mga nuno ay inaabot ng dalawang-daang taon ang haba ng buhay. Si Bakol ay may isang-daang taon na, nasa kalagitnaan siya ng buhay. May malaking bilang ng mga kasamahan niya sa kolonya ang kamakailan lamang ay dinukot ng kung sino. Masama ang loob ni Bakol at galit. Si Tale, babaeng nuno na may katabaan na kanyang minamahal, ay kasama sa mga nadukot. Sa bawa’t sandali, ang nasa isip niya ay ang lumabas sa punso at hanapin si Tale. Walang halaga sa kanya na siya’y padparin man sa malayo, maging sa dulo ng daigdig. Kinausap na siya ni Tandang Puten, ang pinakamatanda sa mga nuno. Ang payo sa kanya ay ang limutin na ang naganap at magpanibagong-buhay. At winika ni Bakol sa kanyang nakatatanda na hinding-hindi niya maaaring malimot si Tale. Nagdiriwang noon ang kolonya ng pagdating ng Tagsibol. Nagka-ipon ang mga taga-punso sa sentro ng kanilang bayan na magaganda at makukulay ang mga kasuotan dahil sa ang dinaluhan ay ang pinakamasayang pagdiriwang ng taon. Sila’y nagsasayawan, nagkakainan, at nag-iinuman. Biglang-bigla ay bumagsak ang lupa na kanilang pinaka-bubungan at tumambal sa kanilang paningin ang nakasisilaw na kalangitan. Pagkatapos ay may nahulog na bitag na lambat at sa isang kisap-mata ay nahuli sa lambat at natangay ang maraming duwende at nuno. Isang gabi, nagpasiya si Bakol na lumabas sa punso. Sa labas ay malumanay ang ihip ng hangin at ang bahagyang lamig ay dumadampi sa mukha at balat niya, simoy na hindi niya nararanasan sa loob ng punso. Nakikita niya ang bilog na bilog na buwan na nagbibigay tanglaw sa buong paligid. Di kalayuan sa punso ay natatanaw niya ang bahay ni Raul. Si Raul ay tao na naging kaibigan ng mga duwende at nuno. Sapul sa batang paslit pa siya ay nakikipaglaro na sa kanya ang mga duwende. Lumaki siya at naging binata na malawak ang kaalaman tungkol sa mundo ng mga taga-ilalim ng lupa. Iginagalang niya ang mga taga-kolonya at itinuturing niya sila na tila kamag-anak. Lumapit si Bakol sa bahay ni Raul. Narinig niya na si Raul ay nakikipag-usap sa telepono at narinig niya na si Raul ay maglalakbay patungo ng Tsina. “Bayaan po ninyo at ako ang bahala, Sir. Sila ay tiyak na makikisama sa inyo. Samantala po, maaari bang alagaan ninyo nang mabuti at tiyakin na kumakain at malulusog ang mga taga-kolonya. . .” Tumindig ang buhok ni Raul nang marinig ang salitang “kolonya”. Idinikit niya ang kanyang tenga sa dingding at pinakinggan ang usapan. Sa huli ay naunawaan na niya ang nangyayari. Ipinagkanulo ni Raul ang kolonya. Patutungo sa Tsina si Raul, na kung saan naroroon ang mga kapuwa niya duwende at nuno. Kinakasangkapan siya upang ang mga taga-kolonya ay makipagtulungan sa isang misyon. Nakapagpasiya na si Bakol. Mag-aabang siya sa pag-alis ni Raul. Pag-alis niya ay sasama siya. Magtatago siya sa maleta ni Raul. Kung saan makararating si Raul, makararating din siya at doon ay matatagpuan niya si Tale. At nangyari ang paglalakbay patungong Tsina. Isa nang makapangyarihang bansa ang Tsina. Mula sa lungsod ng Xichang na kilala rin sa tawag na Base 27, ay nakapaglunsad na ang Tsina ng maraming misyon patungo sa kalawakan at sa buwan. Sa kasalukuyang panahon ay kailangan nang magpadala ng misyon sa planetang Mars. Ang mga naunang misyon na patungo sa buwan ay isinagawa ng mga tao, ng mga ""taikonauts"", ang tawag ng mga Intsik sa kanilang astronauts. Ang susunod na misyon ay isasagawa ng mga maliliit na nilalang. Ang balak ay ipadadala sila sa Mars na wala nang balikan, sila ang magsisimula ng buhay sa nasabing planeta. Kung maliit ang sasakyang-pangkalawakan, kung maliliit ang pasahero nito, magiging matipid sa gasolina o ano mang gamit na lakas sa pagpapatakbo nito. At upang maging matipid sa espasyo sa loob ng sasakyan at maisakay din ang mga kailangang bagay sa paglalakbay gaya ng tubig, pagkain, hangin, mga kasangkapan at iba pang bagay na magtatangkilik ng buhay sa mga pasahero sa pagbaba nila sa Mars, ang pagiging maliit ay napakamahalaga. Ayon kay Fraser Cain, isang manunulat tungkol sa agham, ang sasakyang-pangkalawakan ay susunod sa Hohmann Transfer Orbits. Ito ang pook kung saan nagtatagpo ang landas ng dalawang planeta at may sapat na hatak ang mga planeta na magpapaikli sa paglalakbay. Iikot muna ang sasakyan sa Earth upang makakuha ng buwelo. Pagkatapos, gamit ang pampatulin, ang sasakyan ay tutungo sa pook-tagpuan ng landas ng dalawang planeta at saka susunod sa landas patungo sa Mars. Kapag malapit na sa Mars, ang makina ng sasakyan ay paaandarin upang pabagalin ang sasakyan. Kailangang ang paglipad ng sasakyan ay naayon sa kinalalagyan ng Earth at Mars, at ang tumpak na kalagayan ng dalawang planeta ay nangyayari lamang sa tuwing dalawampu’t limang buwan. Sa ibang panahon, hahaba ang paglalakbay at higit na maraming gasolina, pagkain at iba pang bagay ang kailangang ilagay sa sasakyan. Kung susundin ang nasabing paraan, mararating ang Mars sa loob ng 214 na araw, humigit-kumulang pitong buwan. Naging napakahalaga na marating ng tao ang Mars sapagka’t nauubos na ang mga likas na kayamanan sa mundo at ang sangkap ng hangin, ng tubig, at ng buong paligid ay nasira na ng nuclear radiation at pollution. Mars ang pag-asa. Ang magiging tagapagbigay ng lakas at yaman na kailangan ng tao. Ang pangalawang tahanan kung ang mundo ay magugunaw o magiging hindi na makapagtangkilik ng buhay. Nguni’t bakit duwende at nuno galing sa Pilipinas ang ililipad sa Mars? At bakit sila ipadadala doon na labag sa kanilang kalooban? Sa kasamaang-palad, walang karapatan sa batas ang mga taga-ilalim ng lupa. Nang mga nakalipas na panahon ay naipadala na sa kalawakan ang mga unggoy, aso, daga, ahas, kulisap – di na sila nakabalik pa. Ang karapatan ng mga duwende at nuno ay di hihigit pa sa karapatan ng mga hayop. Naghintay si Bakol ng tamang panahon at pagkatapos ay nagpakita na kay Raul. Isinama kaagad ni Raul si Bakol patungo sa kinalalagyan ng mga taga-kolonya. Nagsigawan sa tuwa ang mga kauri ni Bakol nang makita siya. Siya ang pag-asa nila. Batid nila na si Bakol ay malakas at matalino. Maililigtas sila. At matapos ang maraming linggo nang paghihiwalay at pagkabahala, sina Bakol at Tale ay nagkasamang muli. Nakihalubilo si Bakol sa kanyang mga kasamahan upang maani ang kanilang pagtitiwala. Sa matiyagang pamamaraan ay ipinaliwanag niya ang kahalagahan ng misyon at, kahi’t na mali ang pagkakadukot sa kanila, ang kamaliang iyan ay hindi magpapabawas sa kahalagahan na maisakatuparan ang gawaing iniaatas sa kanila. Ipinakita niya ang magandang pagkakataon na naghihintay. Ang kanilang patutunguhan malamang ay higit na mainam kaysa kanilang pinanggalingan. “Ang mahalaga ay magkakasama tayo. Magkakasama tayong mabubuhay o mamamatay,” sa isang maikling salita ay naipahayag ni Bakol ang buod ng kanyang damdamin. Sa wakas ay nagpasiya ang pangkat. Oo, tutulong sila at papayag na isakatuparan ang misyon. “May isa lamang kaming pakiusap,” sabi ni Bakol kay Raul at sa mga amo ng huli, “palayain, ibalik sa kolonya ang mga nag-iisa upang makapiling nilang muli ang kanilang mga minamahal sa buhay. At kami na magkakasama na rito, lahat kami ay handang maglakbay.” Nakuha na ang pag-ayon ng mga ""mininauts"", iyon ang napagkaisahang itawag sa mga astronauts na duwende at nuno, at natapos ang mga paghahanda at pagsasanay. Ipinalabas na sa mga balita ang paglulunsad ng kauna-unahang misyon sa Mars na ang sakay ay mga “maliliit na tao”. Sakay ng sasakyang-pangkalawakan na binigyan ng pangalang “Nuno 1” patungo sa Mars ay limang-daang duwende at nuno na galing sa Pundaquit, Zambales sa Pilipinas. Nagkaroon ng TV coverage ang paglulunsad at nakita ng buong mundo ang bandera ng Tsina at ng Pilipinas na nakapinta sa balat ng sasakyang-pangkalawakan. Nang nakalaya na ang sasakyan sa hatak ng mundo at ito’y lumulutang na sa kalawakan. ibinulong ni Bakol sa kanyang minamahal, “Tale, tayo ang magiging bagong Eba at Adan ng ating saling-lahi. Nag-uumapaw sa tuwa at pagmamalaki ang aking puso.” At si Tale ay nangiti at kumislap ang mga mata sa pagsang-ayon."
Ang Kapangyarihan ng Kanyang Pag-ibig,"Overseas worker si Manuel sa Saudi Arabia. Dalawang taon na siyang naka-destino doon bilang accounting clerk ng isang malaking korporasyon.            Sa ibang bayan nakatatagpo ang mga taga-Filipinas ng higit na magagandang kapalaran kaysa makikita sa sariling bayan. Kakaunti ang pagkakataon at mahirap na umunlad sa sariling bayan.            Isa sa maraming Filipino si Manuel na sa ibang bayan nakahanap ng maayos na ikabubuhay. Naisipan niya na mangibang-bayan at nang mapabilis ang pag-iipon ng perang pangkasal, pati na ang pambayad sa upa sa isang karaniwang tahanan, sapagka’t ibig na niyang lumagay sa tahimik, na mapakasal kay Leonor, ang limang taon na niyang kasintahan. Masakit man sa kanyang kalooban ang mapawalay kay Leonor at ang mapalayo sa kanyang mga magulang at kapatid, nagpasiya si Manuel na magtrabaho at magtiis kahi’t na kung saang lupalop ng mundo siya makarating.           Mahusay na empleyado si Manuel. Matalas ang kanyang ulo at masipag. Bukod-tangi, isa siyang nilalang na tunay at buo ang relasyon kay Hesu Kristo. Madasalin siya at mapagbasa ng Bibliya. Dala, marahil, ng marubdob niyang paniniwala sa kapangyarihan ng Diyos, nakapanggagamot si Manuel sa mga maysakit.           “Pastor” ang tawag sa kanya ng mga kasamahan sa trabaho. Naaangkop na bansag sapagka’t sa tuwing magsasalo-salo sila o may ano mang pagtitipon ay siya ang namamahala sa pagdadasal ng pasasalamat sa Diyos. At sa ibang pagkakataon naman ay binabasahan niya ng Bibliya at binibigyan niya ng gabay ang kanyang mga kasamahan.           Kung may nagkakasakit at lumalapit sa kanya upang magpagamot sa pamamagitan ng dasal, tinatanggap ni Manuel, sa loob ng kanyang pamamahay, ang ganoong mga nangangailangan ng tulong.           Maraming bawal sa Saudi sa dahilang naiiba ang kultura at relihiyon ng mga tao doon. Kinailangang makibagay sina Manuel at ang kanyang mga kasamahan sa naiibang kaugalian at nang sila ay hindi mapasama.           Bilang halimbawa, ang lalaki doon ay hindi maaaring makipag-usap sa babae, o di kaya ay makitang may kasamang babae sa lansangan, maliban na lamang kung ang babae ay ang kanyang asawa.            Ang mga babae ay nagsusuot ng itim na itim o di kaya ay puting-puting damit na sa luwang at haba ng materyales ay nababalot ang buong katawan nila, maging ang mukha. Ang bahagi lamang na walang takip ay iyong sa harapan ng mga mata. Sa ganitong paraan ay naiiwasang maging tukso ang katawan ng babae.           Bawal kumain ng baboy. Bawal uminom ng alak. Kung kakain ng baboy o iinom ng alak, ginagawa iyon sa loob ng sariling pamamahay.           Pinaka-matindi sa lahat ng bawal ay ang paghahayag sa salita ni Hesu Kristo, ang pagbasa sa Bibliya, o ang pagdiriwang ng mga ritwal na pang-Kristiyano sa harap ng publiko, upang makaakit ng mga disipulo. Naniniwala ang mga Muslim kay Hesu Kristo bilang profeta at pinapayagan ang mga Kristiyano na sumamba sa kanilang simbahan; nguni’t ang gawaing pagpapalaganap ng Kristiyanismo ay tuwirang paghamon sa paniniwala nila.            May gumagala sa paligid na mga kawani ng religious police na ang katungkulan ay ang mag-abang at manghuli ng mga lumalabag sa mga kautusan at kaugalian ng relihiyong Islam.           Kaiingat din sa mga karaniwang mamamayan na maiinit ang mata at pakialamero na nagsusumbong sa mga pulis kapagdakang may nakita silang lumalabag sa mga kautusan.             Hindi lingid sa kaalaman ni Manuel na sa Saudi ay bawal ang magturo at magpalaganap ng ibang relihiyon, bukod sa Islam. Ang parusa sa paglabag sa nasabing kautusan ay ang malagim na kamatayan sa pamamagitan ng pagpugot sa ulo.           Kung kaya’t si Manuel ay maingat na ginagampanan ang kanyang pagiging “pastor” at nagtuturo at binabasahan ng Bibliya ang mga kasamahan, tuwing araw ng pangiling, doon lamang sa loob ng kanyang pamamahay.           Sa Maynila ay waitress si Leonor sa isang sikat na Chinese restaurant. Maganda siya. Katamtaman ang taas, kayumanggi, mahaba ang buhok, at ang katawan ay busog sa pagmamahal. Hindi nakapagtataka na umibig sa kanya si Manuel.            Bagay silang dalawa. Masasabing guwapo si Manuel, kahi’t na siya ay may kaitiman. Tama lamang ang taas niya; hindi matangkad, hindi rin mababa. Matipuno ang kanyang pangangatawan, mapuputi at malulusog ang ngipin, at palaging may ngiti sa mga labi. Makatawag-pansin ang dimples niya sa magkabilang pisngi.            Nagkakilala ang dalawa sa isang prayer meeting sa Makati na kapuwa nila dinaluhan. May magandang tinig si Leonor. Sa mga nasabing prayer meetings ay madalas na si Leonor ang nangunguna sa pag-awit ng mga himno. Sa kadalasan ng pagkikita nila, at palibhasa ay magkalapit ang kanilang mga bahay na inuuwian sa Quezon City, naging laging magkasabay sa pag-uwi sina Leonor at Manuel. Naging malapit sila sa isa’t isa; hanggang sa dumating ang araw na nakapaglakas ng loob ang binata at naipagtapat sa babae ang kanyang paghanga at mataimtim na pag-ibig. Sinagot naman siya ni Leonor ng isang matamis na, “Oo”.           Isang araw ay may lalaking pumasok sa restaurant upang kumain. Si Leonor ang sumalubong.            “Manuel, bakit ka narito?” Gulat na gulat na salubong ni Leonor sa lalaki.            “Ah, e . . .”            “Hindi, bale. Mamaya mo na ipaliwanag. Siguro gutom na gutom ka na. Umupo ka at dadalhan kita ng pagkain.”            Sa kusina ay ibinalita na ni Leonor ang pagdating ni Manuel. Ang lahat ay nagsigawan ng “Welcome, Manuel” at nagalak sa magandang sorpresa. Hindi mailarawan ang kaligayahan at pananabik ni Leonor.           “Uy, may ka-loving loving na si Leonor,” biro ng mga kaibigan.           Habang nakaupo at kumakain ang lalaki ay di mapigil ni Leonor ang yakapin siya at halikan sa pisngi, sabay bulong, “Magpapaalam ako sa aking boss, at nang makasabay na ako sa iyo sa pag-uwi.”            Walang tigil ang kuwento ni Leonor. “Magugulat tiyak, pero matutuwa, si Inang. Palagi ka nga niyang kinukumusta sa akin. Bakit hindi ka muna tumawag sa telepono?”           Nakakain ang lalaki at pagkakatapos ay nagbayad na at tumayo sabay nagpasalamat sa manager.            Sa may pintuan ng restaurant ay nag-aabang na si Leonor at handa nang lumakad. Inabot niya ang kamay sa lalaki at lumakad sila na magkahawak ang mga kamay.           “Sinorpresa mo ako nang husto, Manuel. Bakit di ka nagsabi na ikaw ay uuwi?”           “Mangyari ay . . .”           “Hay naku, Manuel, pinaligaya mo ako!”            Kinawayan ng dalaga ang isang taxi driver. Hinatak ang lalaki na sumakay na at sila’y mabilis na inihatid ng driver sa patutunguhan.            Sa kasabikan ni Leonor ay siya na ang nagbigay ng direksyon sa driver. “Sa Golden Gate sa Pasig, mama.” At habang nasa taxi ay walang tigil ang himas at satsat ni Leonor.            “Siguro ay marami ka nang naipon at tayo’y pakakasal na. Sasabihan ko ang ating mga kaibigan. Kanino ko kaya ipatatahi ang trahe de boda?”           “Saan mo nga pala iniwan ang mga bagahe mo? Hindi, bale, mamaya na natin pag-usapan”.            Sa Golden Gate Motel, sa loob ng malamig na silid, ay nagkaroon ng pag-iisa at katahimikan ang magsing-irog na matagal nang hindi nagkikita. Nag-aapoy ang damdamin ni Leonor. At ang lalaki na sa una’y maligamgam lamang ang pakiramdam, sa gayong pagkakataon, ay hindi maaaring hindi mag-init na rin sa pananabik. Nilinggis niya sa yakap ang babae at binigyan siya ng maiinit na halik.             Maya-maya, sabi ni Leonor, “Hintay muna.” At siya ay naghubad ng damit. Pagkakatapos ay hinubaran ng damit ang lalaki. Inakay niya siya patungo sa bathroom.            At doon ay nagsalo sila sa paliligo sa ilalim ng dutsa na nagsabog ng maligamgam na tubig sa kanilang mga nagbabagang katawan.            Di nagtagal at itinanghal sa gitna ng malambot na kutson ang pag-iibigan ng isang Eba’t isang Adan na kapuwa punung-puno ng pananabik, panggigitil, at pagkawala sa sarili. May malaking salamin sa kisame, sa tapat ng kama, at ito’y ang naging natatanging saksi sa pagtatalik ng nag-iibigan.           Napakakinis ng balat ni Leonor. Nagpasasa ang lalaki sa paghaplos at paghalik sa katawan ng babae. Si Leonor naman ay maligayang pinisil-pisil ang matipunong braso, dibdib, at likod ng lalaki.           Ang diwa nila kapuwa ay naglakbay patungo doon sa dulo ng kalawakan, sa pinakarurok ng kaligayahan, na kung saan sukdulan ang mararamdamang kasiyahan at katubusan.            Tila lasing ang lalaki at labas-pasok ang katuwiran sa kanyang isipan. Ang nagaganap ba ay katotohanan o guni-guni? Ginugunita niya ang simula ng kanilang pagkikita noong araw na iyon at tinutunton niya ang bawa’t isang hakbang na nagdala sa kanya sa kasalukuyang kinahahantungan. Di siya makapaniwala. Nasabi na lamang sa sarili, “Hindi ko maintindihan kung paano ako napasok sa ganitong kalagayan, nguni’t di bale; Leonor, Leonor, kay ganda mong nilalang! Nakababaliw ang iyong bango at kariktan!”            Sa paghaplos sa katawan ng lalaki ay napansin ni Leonor na ang tato ni Manuel sa likod, sa gawing kaliwang paypay, ay wala. Tumakbo nang mabilis sa kanyang isipan: “Marahil ay ipinabura niya. Baka bawal sa Saudi ang tato. Mamaya ko na siya tatanungin.” Sa pagkakataong iyon ay di mahalaga ang pangungusap. Di mahalaga ang paliwanag.           Mabilis ding sumagi sa isipan ng babae ang kasal. Mamaya ay pag-uusapan namin kung kailan idadaos. May dala kaya siyang singsing pangkasal? Sinu-sino ang aming magiging ninong? Paano ang trahe de boda? Ipatatahi ko ba o bibilhin na yari na . . . At sa pagkakataon ngang iyon na panginoon ang pananabik at ang pagpapalaya sa mga nag-iinit na damdamin sa loob ng katawan ay naging lapat ang mga labi ng dalawa at ang nangusap ay ang kanilang mga yakap, haplos, at halik sa isa’t isa.            Samantala, sa mismong oras na si Leonor ay nagtatamasa ng walang maliw na kaligayahan sa paraiso ng pag-ibig, sa Saudi Arabia, sa kainitan ng tanghali, sa gitna ng isang plaza, sa harapan ng isang malaking pulutong ng manonood, ay may isang lalaking nakabalot sa isang itim na kasuotan na akay-akay sa magkabilang panig ng braso ng dalawang guwardya. Sa isang nahirang na lugar ay huminto sa paglalakad ang pangkat. Pinatigil at pinadapa ang nakasuot ng itim na ang ulo niya ay nakakatang sa isang malaking bilog na kahoy na tila tadtaran.           May mga Filipino sa nasabing pulutong ng manonood. “Ano ang kanyang nagawang kasalanan?” tanong ng isa sa mga manonood sa kanyang kasama.                  Karaniwang bago maganap ang isang pagpugot ng ulo, may pina-iikot na sasakyan ang mga maykapangyarihan, na sa pamamagitan ng loudspeaker, ay inihahayag sa madla ang magaganap na pagpapataw ng parusa sa isang kriminal.           Sa pagkakataong ito ay hindi mawatasan ang kalatas sa dahilang magaralgal ang tunog ng loudspeaker.           Nagbubulungan ang mga magkakasama.           “Nagkamali siya sa pagiging matulungin. Iyong batang maysakit na ibig niyang pagalingin sa pamamagitan ng dasal ay hindi Kristiyano kundi anak ng mag-asawang Muslim. Hindi gumaling ang bata; bagkus ay lumubha pa ang karamdaman at namatay. Isinisisi sa kanya ang pagkamatay ng bata.”                  “Mabilis ang paglilitis. Napakabilis ng mga pangyayari. Dinakip siya, ikinulong, at hinusgahan kaagad na may sala.            “Kaawa-awa naman!”           “Filipino ba, pare?”            Itinatago ng pupugatan ang kanyang leeg. Ang mga ganitong pupugutan ay pinaiinom ng gamot na pampakalma. Malagihay na ang pakiramdam ng tao. Wala nang takot. Hindi na makapalag. Hindi na makasigaw. Nguni’t ang taong ito ay umuusal ng dasal at pinaiikli ang leeg at nang hindi ito kaagad mapuntirya ng berdugo.           Ibig niyang tapusin ang kanyang dasal: “Panginoong Hesu Kristo, Ikaw ang Panginoon sa buong universo; mamamatay ang aking katawan, nguni’t mabubuhay ang aking espiritu, sasama sa Iyo, Panginoon, sa Iyong Kaharian. Alay ko sa Iyo ang aking buhay.”           Bago, gamit ang natitirang lakas at sandali, isinigaw ng tao ang kanyang huling panambitan. Bago bumagsak ang matalas na espada sa kanyang batok, nabitawan ni Manuel ang ganitong pangungusap:  “Leonor, pinaka-iibig kita!”           Sa mabilis na sandali, si Manuel ay pinugutan ng ulo ng berdugo. Parusa ito, kaparusahang kamatayan, sa kasalanang pagpatay sa isang batang wala pang kamalayan, at sa pagkakalat ng Kristiyanismo sa lupain ng Islam na labag na labag sa paniniwala at pag-uutos ng relihiyon ng bansang pinili niyang maging bansa ng bagong pag-asa."
Cinderella ng Navy,"SA ARAW AY office girl si Aning sa opisina ng Navy sa Cubi Point. Pangkaraniwan siya kung manamit, manipis ang make-up, at tahimik. Lapitin siya sa mga sailors na amerikano sapagka’t talaga namang kaakit-akit ang ganda niya lalo na sa mga lalaking dayuhan na bago pa lamang nakakikita ng gandang kayumangging-kaligatan. Mahusay makitungo si Aning sa mga sailors na nagsasadya sa kanyang opisina. Kinagigiliwan siya ng lahat at lahat ay ibig na mangumbida sa kanya sa sayawan. Kung kaya’t sa gabi ay nagiging disco girl si Aning. Nagiging maikli ang kanyang palda, masikip ang blusa, makulay ang make-up, at ang bida sa sayawan: Ang kabaligtaran ng babae sa opisina na pangkaraniwan kung mag-ayos at mayumi. Kapareha niya isang gabi ang Joe na isa sa mga sailors na nagsasadya sa opisina. Kapareha niya sa susunod na gabi ang Bill na sailor din na nagkaroon din ng business sa opisina. Kapareha naman niya sa iba pang gabi ang Mike at Dave at John – mga puti lahat na kawani ng U.S. Navy at kasalukuyan noon na may assignments sa Cubi Point. Ang Cubi Point noon, na bahagi ng Subic Bay, ay naval station ng U.S. Navy. Panahon noon ng pagsasaya para kay Aning. Nasa edad siya at panahon ng paglaya at kawalan ng pananagutan sa buhay. Dahilan sa dami ng mga lalaking umaali-aligid sa kanya, humahanga at naghahangad na siya ay maging kasintahan, pangkaraniwang babae sa araw at nakasisilaw na disco dancer sa gabi, masasabing si Aning noon ay makabagong Cinderella. Sa nakaalam sa nakalipas ni Aning, ang kanyang pagsasaya at pagiging mahilig sa pakikipagkaibigan sa mga sailors at ang pagsasayaw hanggang umagahin sa disco bar ay pagbabalatkayo lamang, pagpapanggap na siya ay masaya, pagkukubli ng kanyang mga kabiguan at hinanakit sa buhay, paraan upang siya ay makalimot sa mga dinadanas na pasanin. Sa katotohanan ay dalawang ulit nang nabiyuda si Aning. Ang unang naging asawa ay si Robin. Guwapo, mataas, maganda ang boses at hinahabol ng mga babae. Mahirap pala ang umibig sa guwapo. Palibhasa’y bata pa at walang karanasan sa pag-ibig, si Aning ay madaling nagpadala sa tibukin ng kanyang puso. Siya’y naakit sa magandang boses at makisig na pagkalalaki ni Robin.  Nagkilala sila sa isang radio station at ang pagsulong ng mga pangyayari ay lumipad na tila ipu-ipo – ang pagkakaibigan ay mabilis na nauwi sa pagliligawan at pagtatanan. Isinilang sa kasaganaan si Aning bilang nag-iisang anak na babae ng isang mapagpunyaging sastre at mapag-arugang ina. Mga magulang sila na nakararanas ng ginhawa bunga ng masigasig na paghahanapbuhay. Hindi sila doktor o abogado o masasabing may mataas na pinag-aralan, nguni’t sa pamamagitan ng galing ng kanilang mga kamay at katapatan sa pagbibigay ng mahusay na serbisyo sa mga tumatangkilik sa kanilang hanapbuhay, ay nabigyan nila ng dangal ang karaniwang hanapbuhay na pagtatahi ng mga kasuotang panglalaki kagaya ng pantalon, kamisadentro, at amerikana. Lumaki si Aning sa loob at paligid ng patahian na kung alin mang sulok nito ang di nagagamit sa pananahi ay kanyang nagiging pook na laruan. Bagama’t abala sa paghahanapbuhay, ang mga magulang ni Aning ay laging nakamasid sa kanya. Ang mga manggagawang mananahi ay tumutulong rin sa pakikipaglaro at pagbabantay kay Aning at kinagigiliwan nilang tunay ang masayahin at makuwentong bata.  Nang maging dalagita si Aning ay natuto siyang maglagay ng butones sa mga tinatahing damit-panglalaki. Siya ang naging pinakamahusay at natatanging maghuhuales ng patahian. Masasabing sa magandang pagpapalaki kay Aning, sa pagpapaaral sa kanya, at sa pagmumulat sa isang hanapbuhay na marangal ay nagawa ng mga magulang ang isang katangi-tanging pag-aalaga na maihahambing sa maingat na pagbuhay sa isang halaman o di kaya’y pag-iingat sa isang mutya – si Aning ay dinilig ng pag-ibig at hinipo ng mapagpalang kamay hanggang sa mamukadkad sa isang bulaklak na sariwa, mabango, matibay at dalisay ang kagandahan. Si Aning ay niyakap, itinago, hinintay na lumaki gaya ng gawa ng isang taklobo hanggang sa maging isang kagila-gilalas na perlas na sa huli ay ipinakita at ipinagparangalan sa mundo. Sa paaralan ay maraming naging kaibigan si Aning. At katulad ng karaniwang kabataan, siya ay nabigyan ng laya ng magulang upang makipagkaibigan at makatikim ng mga karanasang naaangkop sa edad ng mga kabataan. Napapabilang siya sa mga dumadalo sa mga sayawan at pamamasyal, panonood ng sine, o di kaya’y sa mga gawaing pampalakasan. Minsan ay napasyal ang magkakaibigan sa isang istasyon ng radyo. Doon ay nakilala ni Aning at ng mga kapuwa niya dalagita si Robin Monteclaro. Tanyag si Robin sa mga kabataan sapagka’t siya ang DJ na nagpapatugtog ng mga musikang-pangkabataan. Magandang lalaki si Robin at mataginting ang boses. Gaya ng inaasahan sa isang announcer, maganda ang timbre ng kanyang boses; idagdag pa dito na mahusay kumanta ang bagong-kilala ni Aning.             Kung di napapaligiran ng mga kaibigan ay di magkakaroon ng lakas ng loob si Aning na makipagkilala sa isang di kilalang lalaki. Namula ang kanyang pisngi ng iabot ng lalaki ang kanyang palad upang makipagkamay.             “Ako si, Robin. Salamat at nakabisita kayo sa studio,” masayang bati ng binata. “Sumunod kayo sa akin at ipakikita ko sa inyo ang aming gawain dito sa himpilan ng radyo.”             Bawa’t isa sa pangkat ng magkakaibigan ay may kaaya-ayang ganda. Nguni’t si Robin ay higit na naakit sa ganda ni Aning.             Nang maikot na ang studio ay nag-alok ng maiinom at makakain ang maginoong binata. Napakasaya ng magkakaibigan. Bago sila umalis ay pinaupo sila ni Robin sa harapan ng kanyang booth at napanood nila si Robin habang sumasahimpapawid ang kanyang programa.             “Salamat sa muling pakikinig, mga kaibigan sa himpapawid, sa susunod na dalawang oras ay magkakasama tayo sa palatuntuntunang, “Young Hearts”; ito si Robin Monteclaro na may nakahandang magagandang awitin na maaari ninyong pakinggan o isayaw. Siya nga pala, bisita namin dito sa studio at nasasa piling namin ang mga estudyante ng Sta. Clarita High School. Ang ating mga awitin na patutugtugin ay alay sa inyo at sa kanila, lalong lalo na kina Tessie, Mary Ann, Sylvia, Alicia, Cora, at kay Aning. Kalakip ang aking pagmamahal . . .”             Hindi nagpapahalata ang mga dalagitang magkakaibigan kung kaya’t tahimik lamang silang nanonood at nakikinig kay Robin, nguni’t sa loob ng kanilang dibdib sila’y kinikilig sa mga papuri at magandang pagturing sa kanila ng makisig na binata.             Ang naganap na pagkikilala sa himpilan ng radyo ay naging simula ng isang kasaysayan ng pag-ibig ng dalawang kabataan na sa kauna-unahang pagkakataon ay nakatuklas sa kapangyarihan ng pag-ibig. Ganoon pala ang pag-ibig, kapuwa nila iniisip, laking ligaya ang dulot ng makasama lagi, kahi’t na magkausap man lamang sa telepono o makipagpanayam sa sulat, ang napupusuan. Hindi makatulog, hindi makakain, hindi makaalaala sa ibang bagay. Kumakabog ang puso at hindi natatahimik hanggang sa napapalapit sa hinihirang.             Hindi maipagtapat ni Aning sa magulang ang kanyang nararanasang kakaibang damdamin. Iniisip niya – Paano kung sabihin nilang bata pa ako upang makipagkaibigan, lalo na upang makipagligawan? Nagpahayag na ng pag-ibig si Robin sa pamamagitan ng isang liham na pinakalilihim ni Aning kahi’t na sa mga kaibigan. Paano kung sabihin nila na tapusin ko muna ang pag-aaral at makipagkilala kapag tapos na at may hanapbuhay na?             Minsan ay nabanggit ng ama, “Aning, ibig namin ng nanay mo na makita kang maging isang doktor o guro - isang propesyonal na titingalain ng lipunan. Mamanahin mo ang aming patahian, pero ang gawaing-kamay ay hindi para sa iyo, anak. Pagtiyagaan mo na makatapos at magkaroon ng karera bago ka mag-asawa. Ang mga babaeng maagang nag-aasawa ay isinusuko ang kanilang mga panagarap sa buhay at itinutuon ang buhay sa pagiging asawa at ina – ang katungkulan sa bahay ay malaking pananagutan na hindi maaaring gampanan kasabay ng iba pang pananagutan.”             Isang araw ay nagpasiya si Aning na magtanan kasama ni Robin. Napatunayan sa kanyang ginawa na higit na malakas ang tawag ng pag-ibig kaysa sa pangaral ng magulang. Sabi nga ng makatang Balagtas, “O Pag-ibig, hahamaking lahat, masunod ka lamang . . .”             Hindi na nakabalik sa tahanan ng ama si Aning. Tumira ang bagong tanan sa isang maliit na paupahan na ang upa ay nakakayanan ng maliit na sahod ni Robin. Makalipas ang isang taon ay nagka-anak sila. Naranasan ni Aning ang mga pagsubok sa buhay katulad ng paghihinanakit ng mga magulang at ang pagiging ulirang asawa at ina. Kay bigat ng pananagutan niya. Ang pagiging may-asawa pala, natuklasan niya, ay katayuang magkasama ang hirap at ginhawa, lungkot at saya, pangamba at pag-asa.             Sa una ay napakamaalalahanin ni Robin at maagang umuuwi ng bahay. Nang malaon na ay naging masungit siya kay Aning at gabi na kung umuwi. Mayroon pa ngang mga gabi na hindi siya sa bahay natutulog. Overtime sa trabaho ang dahilan.             Iyon pala ay nakikipagkita si Robin sa kung ilang babae, lingid sa kaalaman ni Aning. Isa sa mga inilalabas niya na babae ay ibinahay pa niya. Nang malaman ni Aning na si Robin ay nagtataksil, nilisan niya ang kanilang tahanan tangay-tangay ang anak at nagbalik sa bahay ng kanyang mga magulang.             Napilitan si Aning na tanggapin ang masasakit na salita ng magulang. Napilitan siyang maghanap ng ikabubuhay at nang hindi siya laitin ng mga magulang. Sa awa ng Diyos ay nakahanap naman siya ng trabaho bilang sekretarya sa isang malaking korporasyon.             Minsan ay nakatanggap siya ng tawag sa telepono na mula kay Robin. Pumunta raw si Aning kaagad sa ospital at magdala ng pera dahil sa kailangang-kailangan ang pambayad sa ospital. Habang patungo sa ospital, ang iniisip ni Aning ay baka nadisgrasya si Robin, o di kaya ay may mabigat na karamdaman.             Iyon pala ay kailangan ni Robin ang pera upang mailabas sa ospital ang kanyang babae at ang sanggol na kasisilang pa lamang. Walang kahiya-hiyang lalaki! Matapos na siya ay lokohin ay sa kanya pa hihingi ng perang pangtubos sa kanyang babae at bagong silang na sanggol! Nagpaubaya si Aning, binigyan niya ng pera si Robin, kahi’t na habag na habag siya sa kanyang sarili. Ginawa siyang parang basahan ni Robin na pamunas sa kanyang dumi. Ginawa siyang parang sariwang sugat na sa halip na gamutin ay binudburan pa ng asin.             Isang taon pa ang lumipas at nabalik si Aning sa nasabing ospital. Sa pagkakataong ito ay si Robin mismo ang may problema. Napag-alaman ng doctor na siya ay may sakit sa atay at kakaunting panahon na lamang ang nalalabi sa kanyang buhay. Namatay si Robin sa ospital at nasaksihan ni Aning ang kanyang mga huling sandali.             Sa dahilang kinailangan ni Aning ang magkaroon ng katuwang sa buhay at ng isang lalaking maaaring gumanap sa papel na ama ng kanyang lumalaking anak, nag-asawa muli si Aning. Sa kasamaang-palad, naging ma-problema rin ang pagsasama ni Aning at ng pangalwang asawa; sa madaling sabi ay naging masalimuot din ang kanyang buhay sa piling ng nasabing lalaki. At tila ang nakalipas ay nangyaring muli, ang pangalawang asawa ay maaga ring namatay.             Gaano kalaki, gaano kabigat na kabiguan at kalungkutan ang maaaring makayanan ng isang puso? Pambihira ang kakayahan ng puso na magbigay ng pagmamahal, kawangis nito ang isang bukal na daloy nang daloy ng malinamnam na tubig. Nguni’t sa panig ng pagtanggap at pagdadala ng dusa at hilahil, ang puso ba’y kasing tibay ng bakal o marupok na sisidlan na kapag napuno na ay sumasabog?             Si Aning, isang marilag na anak ni Eba, na nag-uumapaw ang kariktan at kakayahang umibig, na kahi’t na di pa man nakatitikim ng tatlumpung Tag-araw sa kanyang buhay, ay makalawang ulit nang umibig at nabigo. Siya’y naakit sa sinag ng pag-ibig at mistulang naging gamu-gamo na sumusulong sa apoy – napapaso at nalalaglag sa unang pagkakataon, umaangat na muli at lumalapit sa apoy sa pangalawang pagkakataon at sa bawa’t pagsulong ay nadadarang ito at  nalalapnos ang pakpak. Siya ba’y susubok pang muli, aayaw na sa pangako ng pag-ibig, uurong na sa larangan ng buhay, magdaramdam, magluluksa, hanggang wakasan ang sariling buhay?             Isang gabi sa disco bar sa Subic ay nagkaroon ng sunog. Nagtakbuhan ang mga tao, kabilang na si Aning na naiwan pa ang sapatilya sa pagmamadali.             Ang amerikanong si Eddie ay isa sa mga nagpaparaos ng oras sa disco bar nang gabing naganap ang sunog. Habang siya’y umiinom ng San Miguel Beer ay pinanonood niya ang mga nagsasayaw. American sailor siya na taga-San Diego, California. Naakit ang kanyang paningin ng magandang babae na nakatutuwa ang sigla sa pagsayaw. Iyon nga ay si Aning na halos gabi-gabi ay laman ng disco bar. Nang magsimula ang sunog at nagtakbuhan na nga ang mga parokyano ng disco bar ay tumakbo na rin si Eddie; nguni’t nagkaroon siya ng pagkakataon na pulutin ang sapatilya na naiwan ni Aning na nakakalat sa lupa.             Kinabukasan ay tumungo si Eddie sa opisina ni Aning at nagpakilala. Bitbit ang sapatilya ay sinabi niya sa wikang Ingles kay Aning, “Malamang na sa iyo ang sapatilyang ito.”             Namula ang mukha ni Aning sa hiya at nasabing, “Naku! Kahiya-hiya, ikaw pa ang nagbitbit ng sapatilya ko! Ang bait-bait mo! Maraming salamat.”             “Maari bang ako ang maglapat ng sapatilya sa iyong mga paa?” sabay luhod ng lalaki at buong pagmamahal na isinuot ang sapatilya sa mga mapuputi at makikinis na paa ni Aning.             Dahil sa sapatilya ay sumibol ang panibagong kasaysayan ng pag-ibig sa pagitan ng Cinderella ng Navy, si Aning, at ng magiging bagong “edmiral” sa kanyang buhay, si Eddie."
"I-text mo sa akin, ha?","Filipinas ang texting capital of the world. Simula nang mauso ang cellphones, nakahiligan na ng mga Filipino ang pagte-text sa isa’t-isa. Kung ikukumpara sa voice call, mas mura ang gastos sa texting. Noong araw na walang cellphones at walang texting, ang pera ng mga tao ay ginagamit sa pagbili ng pagkain at damit. Nguni’t sa kasalukuyan, ang pera ay napupunta sa pagbabayad ng cellphone bills. May epekto ang pangyayaring ito sa benta ng mga produkto, gaya ng Coke. Sa halip na ibili ng Coke, ang pera ay ginagamit sa pagbili ng cellphone air time. Uso na ba ang cellpones noong magka-Edsa Revolution? Tanda ko ay oo. Sa pamamagitan ng texting ay mabilis na naikalat ng mga tao ang paghimok sa mga kamag-anak at kaibigan na mag-ipon-ipon sa Edsa, sa may harapan ng Camp Crame, at isagawa ang protesta laban sa diktadurya ni Marcos. Masasabing dahilan sa cellphone ay bumagsak si Marcos. Si Martin ay namamasukan sa isa sa mga cellphone service providers. Halimbawa ng cellphone service providers ay Smart, Sprint, ATT&T, Verizon. Si Martin ay kabilang sa stable ng mga gag (joke) writers na ang trabaho ay mag-isip at mag-sulat ng mga jokes na ikinakalat sa himpapawid sa pamamagitan ng texting. Ang mga taong nakatatanggap ng mga katawa-tawang texts ay ipinapasa naman ang mga iyon sa kanilang mga kamag-anak at kaibigan. Mahigit sa sampung milyon ang tao sa Metro Manila. Walumpung-milyon na yata ang population ng buong Filipinas. Karamihan ng tao ay may cellphone. Hindi biro ang dami – milyon – ang text na umiikot sa oras-oras. Bawa’t text ay kita sa punto de vista ng cellphone service providers: Milyun-milyon pisong kita! Kung kaya’t mahalaga ang mga taong katulad ni Martin. Sila’y nakatatanggap ng malalaking suweldo. Sa office ay binabasa ng mga gag writers ang jokes na naisusulat nila. At ang magagandang jokes ay lumilikha ng halakhakan. Hindi ba masaya na mag-trabaho sa isang lugar na walang ginawa ang mga tao kundi humalakhak? Binasa ni Martin ang pinaka-bago niyang joke. Libing ng biyenan Pare 1: oh pare xan ka galing? Pare 2: sa libing ng byenan ku Pare 1: oh bt ganyan itchura muh? Puro k sugat at dumi Pare 2: hirap kasi ilibing lumalaban ehh… Tawanan ang magkakasama sa trabaho. “Heto pa ang isa,” sabi ni Martin. Sino mas matalino? Anak: tay, cno po ang mas matalino? ang tatay o ang anak? Tatay: syempre ang tatay! Anak: sino po ang nag imbento ng telepono? Tatay: c alexander graham bell… Anak: bakit hndi ung tatay nya? Tawanan na naman sila. Sa labas ng trabaho ay malungkot si Martin dahilan sa ang kaisa-isa niyang anak ay maysakit. Kailan lamang ay sinabi ng doktor na baka ang bata ay may leukemia. Ang sakit na ito ay nakamamatay. Ilang gabi nang hindi makatulog silang mag-asawa dahilan sa pag-aalala. Ang asawang si Rita ay iyak nang iyak sa gabi. Namumugto na ang mata sa kaiiyak. Kapag kaharap ang anak ay di ipinakikita ng mag-asawa ang pag-aalala at nang ang bata ay hindi matakot. Masaya sa panglabas na anyo, nguni’t ang kalooban nila ay puspos ng kalungkutan at pag-aalala sa maaaring mangyari. Walang kasing-sakit para sa isang magulang ang makitang ang anak ay naghihirap at may taning na ang buhay. Pasalin-salin ang isip ni Martin sa pagitan ng pag-aalala tungkol sa kalagayan ng anak at ng pag-iisip ng jokes para sa kanyang trabaho. Napakahirap na magpatawa samantalang ang puso ay nagdurugo sa kalungkutan. “Mga katoto, heto, pakinggan n’yo,” balita ni Martin sa mga kasamahan sa trabaho. Magdala ng hayop sa iskul Anak: nay, sabi ni mam magdala daw kami ng iba’t ibang hayop bukas. Nanay: malaki ba o maliit?                                                                            Anak: pwede kahit ano basta wag lang daw mabangis                   Nanay: ibon, manok, kambing                                                                                                 Anak: lahat meron na po sila, di pwede pareho.  Nanay: E di yung animal mong ama na lang! Hagikhikan ang magkakasama. At sunud-sunod pang ibinida ni Martin ang bagong katha niyang mga patawa: Holdap `to! Isang lalaki ang hinold-up at tinutukan ng baril sa ulo. Holdaper: Anong gusto mo? ibibigay mo sa akin ang pitaka mo o pasasabugin ko ang ulo mo? Bart: Pareho lang `yan Holdaper: Anong pareho lang ?! Bart: Pareho lang `yang walang laman!   Sa isang Museum.. Juan: Ito bang pangit na 'to ang tinatawag nyo na ""ART""?!  Ang pangit, nakakasuka! Painting ba to? Guide: Hindi po sir, salamin yan! Hahaha! Isang araw na nasa trabaho si Martin at, kagaya nang nangyayari araw-araw ay nagtatawanan ang magkakasama sa trabaho, ay nakatanggap siya ng text mula sa asawa na nagsasaad ng ganito: “Kailangan kang pumarito dito sa ospital, ngayon din.” Nagmamadaling nagpaalam sa trabaho si Martin at tumungo sa ospital na mabilis ang tibok ng kanyang puso at pinapawisan ng malamig, kagaya ng nangyayari sa taong haharap sa di inaasahang pangyayari. Samantala, ang buong bayan ay patuloy sa pagtanggap at pagpasa ng mga nakatatawang text at sa pamamagitan ng mga ito ay nagkakaroon ng saglit mang pahinga ang mga tao sa kanilang mga problema at pasanin sa buhay. Samantala ang mga cellphone service providers ay kumikita ng limpak-limpak na salapi. May kasabihan tungkol sa pagkakaroon ng tuwa at lungkot sa mundo: Tumawa ka at kasama mo ang buong mundo sa pagtawa. Umiyak ka at iiyak ka na nag-iisa."
"Alberto Segismundo Cruz - Prinsibini Malaya, Si Miss Gautier at si Myrna, Dilag ng Ballet","“Ang kabayanihan ay isang mataas na uri ng karangalan, na noong unang dako man ay siya ring lagi nang ipinambibihag ng mga Kaharian at ng mga puso ng maririlag na Prinsesa.”             Ilan pang daang taon bago naitirik ni Fernando de Magallanes ang Kurus sa maliit na pulo ng Homonhon, Sugbu, noong ika-19 ng Marso, 1521, ang Manilad ng Lusongay isa nang pook ng kababalaghan. Ang nagaganap at maaaring mangyari nang panahong iyon ay mahirap kundi man sadyang hindi mangyayari o magaganap sa kasalukuyan. Ang mga tao'y lubhang malapit ang loob kay Bathala, kaya't ang kanilang buhay ay pangkaraniwan: hubad sa karangyaan at sadyang walang hilig sa pagmamakisig; sadyang hindi nakawawatas sa halaga ng ginto, sapagka't ito'y hindi ginagamit na katulad ng pagkilala natin ngayon na may kaukulang halaga sa ating kabuhayan.             Ang Manilad na ito’y isang kaharian ng mga kayumanggi. Ang kapangyariha’y na kay Lakan-Ilog at kay Dayang-Dayang Lakambini, nguni’t ang kapangyarihang ito’y hindi nadarama ng kanilang nasasakupan sa dahas, lakas o mabalasik na pasiya kundi sa mabuti’t kagiliw-giliw na pasunod ng kauri gaya ng turing ng magulang sa kanilang mga anak.             Sa pook na itong pinagpala ng Tadhana't pinagyaman ng Katalagahan, ang kalalakihan, kung di man mangingisda'y maninisid ng perlas, at nangdarayo sila sa layuning ito hanggang sa karagatan ng Timog at sa bughaw na Selebes. Ang kababaihan dito, kung di man manghahabi'y mga inang uliran ng tahanan, na ang buong maghapo'y iniuukol sa kanilang mga bunso at sa mga gawaing pantahanan. Ang mga tahanan nila'y yari sa murang kawayan at atip na kugon saka nangababakuran pa ng buho.             Pinakatanod wari ng baybaying Manilad ang nagtatayugang niyog na ang mga daho'y walang iniwan sa lungtiang bandila na kayumanggi ng mga mangingisda. Ang mga puno ng saging ay sagana, gaya rin naman ng pagkakalaganap ng lagwerta, na ang bungang-kahoy na idinudulot ay isa nang biyayang tunay sa panig na ito ng daigdig. Dahil dito, ang kasaganaa’y laganap din, at pag nakapamulaga na ang Haring Luningning sa Silangana’y laganap na rin ang awa, samantalang sa dako ng tabang ng ilog ay madarampot ang malinamnam at manamis-namis na talabang kung magkaminsa pa’y kinatutuklasan ng mutya sa dibdib.             Sa malawak na pasigan ay napatatangay sa agos ang mga isda't hipon, bukod sa laging masaganang huli ng mga anak-dagat o mangingisda. Sa ilalim ng kaburaka'y mahuhukay ang mga lamang-dagat at kabibing malinamnam.             Sa lipunan ng kahariang ito'y masasabing pantay-pantay ang lahat. Walang itinuturing na makapangyarihan, mayaman o pantas, sapagka't ang kabataa'y kumikilala sa katandaan at tumitingala sa katotohanang taglay sa katauhan ng matatanda ang kadakilaan ng kaluluwa at biyayang-buhay na malinis ni Bathala. Dahilan dito, pagkakapatira'y siyang sagisag ng sangkaharian; at sa pagkakapatirang ito'y lalong mahigpit ang buklod ng pag-iisa; nakalaan silang magsalo sa ligaya’t maghati sa hilahil; lumuha sa kaligayahan at humalakhak sa kalungkutan; at magpakamatay sa pagtatanggol ng ng karangalan ng Tinubuan, mayroon o wala mang gantimpalang ito.             Sa kamusmusan pa lamang ng mga bata ng Maniladayinaatasan na silang magmahal sa kanilang matatanda at gumalang sa kanilang mga magulang na itinuturing na kanilang mga bathala sa lupa. Sinasanay din naman sila sa mahirap na gawain, sa pangingisda o paninisid ng perlas at pinagiging dalubhasa sa pakikipaghamok sa mga pating at iba pang dambuhala ng  karagatan. Gayon din naman, sa panahon ng kabataa'y sinasanay sila ng kanilang mga taga-pagmulat sa pamamaraang dalubhasa sa paggamit ng gulok, palaso, bukod pa sa pag-akyat sa matatayog na punong-kahoy at pag-indayog sa mga baging ng kagubatan.             Ang kababaiha'y may kanila rin namang katangiang iniaatas ng matandang kaugalian at hinuhubog sa palihan ng magagandang kaisipang kaugnay ng sining. May matatandang babaing guro sila sa paghahabi, at samantalang humahabi ang mga daliring kinandila sa mga habihang yari sa kawayan at sa maninipis na kahoy na kauri ng palotsina, ang kanilang mapupulang labi’y parang nangagbukang talulot ng klabel na gagalaw-galaw sa pag-awit, kundi man ng ayayiy ng lutukan na maaaring pinagbuhatan ng mga nota ng kumintango ng dalit.             Pagsikat na ng araw, ang Manilad ay napupukaw na rin. Nagbabangon ang matatanda, tungo sa kanilang gawain, matapos na makapag-agahan ng gatas ng kambing at ng dinurog na minatamisang mais kundi man ng isang pinakuluan sa tubig na may dahong kauri ng sa abokado nguni't may bango ng sampoy.             Kaya't nang magising naman nang umagang yaon si Malaya, ang bunsong-Dilag ng panahong pinagpala, ay lipos ng sigla ng kabataan at ng ligayang katugon ng kagandahan ng Katalagahang nakapaligid sa kanyang sanghaya. Sa pagkakatayo pa lamang niya sa unang baytang sa itaas ng hagdang kawayan ng kanilang marikit na palasyo ay nasanghap na niya ang pabango ng Amihang nagpapahatid mandin ng mahiwagang bulong ng mga bulaklak-gubat sa pamamagitan ng halimuyak. Kung ano ang tugon ng kanyang puso't ng kanyang kaluluwa sa gayong talinghaga ng nagsasalaysay na Amihan sa mga pangungusap na sadyang inililihim ay siyang mahirap na maturol o mahulaan. Inihakbang na pababa ang mga paa niyang kayumanggi — makikinis at may bahid pa ng rosas ang mga sakong, at sa paghakbang na ito'y lalong hinagkan ng sinag ng maluwalhating Umaga ang kanyang katawang anaki'y sadyang nilalik sa maharlikang damit-prinsibining yari sa lalong mapuputi't malasutlang hibla ng abaka.             Gaya ng dating napagkagawian na, si Malaya'y naglulunoy sa Ilog-Tulawi sa tuwing umagang pantay-mata ang araw sa Silangan. Buhat sa binabaang hagdan hanggang sa liku-likong landas sa tiping damuhang napapalamutihan sa magkabilang dako ng mga nilad, ay iniwan ng Prinsibining Kayumanggi ang kanyang mga yapak upang hagkan naman ng mga paru-parong sa sinag din ng araw ay nagsisipaglaro't nagtitimpalak wari sa kagandahan ng kanilang kulay.             Sa ilang saglit pa'y naglulunoy na ang Prinsibining marilag sa tubig na anaki'y kristal. Wala siyang iniwan sa isang sirenang sa kalinawan ng tubig ay sinasalamin ang sariling dilag, ang kanyang kasibulan at ang yamungmong ng kanyang ika-labing-anim na Tag-araw.             Sa bula ng gugong may pabango ng tibulid at kabuyaw ay lalong pinababango ang buhok niyang anaki'y sa mais; mamula-mula’t kulot nang bahagya, kaya’t kung gayong basa’y walang iniwan sa nakuyom na watawat ng kabataan. Sa isang makinis na batong busilak na waring hinirang niya sa pampangin ay lalo niyang pinakinis ang kanyang balat na manipis ding katulad ng hinubad niyang kasuutan. Saka, pagkatapos, susuklayin niya ang basing buhok na minsang iwasiwas sa kanyang balikat at kung magkabihira nama’y inihahayang sa hangin upang medaling matuyo; saka siya aahon sa pasigang may bahagyang takip ng anahaw ang maselang na bahagi ng katawang kabigha-bighani, isusuot ang malasutla’t maputing damit ng ilang-ilang na may sangkap abaka, magpapabango ng katas ng ilang-ilang na may sangkap na dalisay na langis ng niyog, saka mag-iipit sa pagitan ng tirintas niyang buhok ng dalawa o tatlong bukang nilad, at saw akas, ay isusuot sa makikinis niyang pang may rosas na mga sakong ang sandalyas na yari sa upak ng saha’t balat ng niyog, na ang pinaka-dahon ay kuwintas-kuwintas na abakang pinagsalit-salit nang buong ingat at hinusay, daliring kayumangging tagapaglingkod ng Bathala ng Dilag ng Manilad.             At nang maganap na ang kanyang kagayaka'y sinalamin niyang muli ang kanyang mukha’t katawan sa pampang ng ilog upang matiyak na hindi magbabago ang ibiniyayang kariktan sa kanya ng Katalagahan at ni Bathala. Datapuwa’t sa mga mata niya’y biglang nasisinag ang kalungkutan. Nadarama niya ang kanyang kalagayan - ang pagka-maharlika. Natitiyak niya ang kanyang kaisahan sa gitna ng mapagbiyayang Katalagahan at kasaganaang dulot ng kapangyarihang mana sa dambana ng kanyang mga magulang. Sapagka't . . .walang sino mang binatang maharlika o aliping lalaking makalalapit agad sa kanyang kinaroroonan. Nag-aalaala, nangangamba, nanganganib, at nalilipos ng alang-alang at pamimitagang walang katulad sa Prinsibini ng Ma-nilad na ipinaglihi ng Prinsesa Lakambini sa dilag at kasariwaan ng mga nilad, na sagisag ng kaharian.             Dahilan dito — maganda man, kasibulan man at kayumangging rosas man si Rosa Malaya — ay lagi ring nalulungkot. Ang ligaya sa kanya'y dalaw lamang ng pagkakataon, panauhin lamang ng guniguni at pansamantalang kislap ng kasiyahan sa puso niyang wari'y may hinihintay nang wala namang hinihintay! Ang musikang nagbubuhat sa plawtang buho ng kanyang mga taga-aliw ay nakayayamot na sa kanyang pandinig: ang kumintangng kanyang mga mang-aawit ay naging tagulaylay na rin ng kanyang bungang-tulog na malimit dumalaw at magpatahip ng dibdib sa buong magdamag; ang lalong masasarap na pagkain at malinamnam na matamis ng niyog at iba pang bungang-kahoy ay namamait na sa kanyang panlasa; at maging ang kasintahan niyang kuwintas ng nilad at ilang-lang na pinagsalit sa hibla ng abakang inilalagay ng kanyang mga utusang ita sa kanyang may gilit at kayumangging leeg ay kinamumuhian na rin niya nang lumaon.             At, ang hapdi ng kalooban at di-maubos-maisip na lihim ng pagdaramdam ng puso'y lalong nagiging malubha't masasabing “patawirin” kung namamasid ang nag-iisang mayang nangungulugo sa hawlang gintong nakasabitsa harap ng kanyang durungawan paharap sa Kanluran. Paano'y napapansin niyang masagana man ang pagkain at dalisay man ang inumin ng maya'y hindi rin nasisiyahan; nakaaawit man, kung sakali'y wala rin ang awit na lalong matimyas at kaakit-akit sa pandinig na katulad ng sa magkasing pipit na pabagtas-bagtas sa bughaw na papawiring naaabot ng pananaw.             Sa katotohana'y naiinip siya nang walang kinaiinipan, namumuhi siya nang walang kinamumuhian; nayayamot siya nang walang kinayayamutan; at naghihintay siya wari sa isang darating na hindi man lamang niya mataya kung sino, kung saang pook manggagaling at kung kalian darating upang humanga, mamitagan at sumamba sa kanyang sanghaya, saka pagkatapos ay umawit ng awiting pinanabikan niyang malaon na sa gayong kanyang pangungulila sa gitna ng kasaganaan, kayamanan, kapurihan, at kaluwalhatiang maituturing ng sino mang kinapal sa balat ng lupa. . .             Isang araw, bago pa lamang nagbubukang-liwayway, ang isang pangahas na mandirigmang dayuhan, ay nangyaring makapamangka hanggang sa kalagitnaan ng ilog sa pinaka-bunganga ng dagat — at makapangubli sa isang tanging panig ng mga kawayanan, hindi kalayuan sa pook na napagkagawian ring tunguhan ni Prinsibini Malaya —  sa pook na masasabing pinagpala ng Katalagahan —  doon sa ang bughaw ng ilog at puti ng niladay pinanununghan ng Langit.             At gayon na lamang ang panggigilalas at paghanga ng mandirigmang pangahas nang masaksihan ang kagandahan ni Prinsibini Malaya :— kagandahang sadyang pinatatangkilik sa mga biyaya ng Katalagahan. Nawala sa loob ng pangahasna mandirigmang dayuhan ang panganib na napipinto. Nalimutan pati kanyang pakay — ang kanyang layon. Nakaligtaan din naman ang kanyang nais na matiyak kung saan maaaring sumalakay ang mga kawal niya sa lupain ng kasaganaan at katahimikang malaon nang inaasam na makuha at makupkop nila. Balak nilang sumalakay, kinabukasan, o sa lalong madaling panahon.             Sa ganyang pagkakaantala at malabis na paghanga sa kagandanhan. na itinambad sa kanyang paningin ng Pagkakataon, siya'y biglang nadakip ng matatapat na alagad ni Lakan-IIog. Nadakip siya samantalang nanunubok at nagmamasid sa Prinsibini, na noon ay nasa pakikipanayam sa sarili niyang guniguni. . .             — Pangahas na Apo ng Buwayal —  anang isang alagad ni Lakan-IIog. — Bukas din ay makakamit mo ang malaon mong hinahanap sa iyong kapangahasan. Sa pusod ng dagat, doon lalo mong masisinag ang kagandahang hindi maaaring tignan lamang at hangaan ng isang pangahas na katulad mo.             —  Sino ka? —  ang usisa ni Soliman, ang pinaka-puno ng mga alagad ni Lakan-Ilog.             — Raha Bagsik! — at naghagis ng masid sa Prinsibini.             — Ang aking hatol, — ani Raha Soliman sa isang tinig na marahas at makapangyarihan — ay talian agad siya sa leeg at lagyan ng pabigat, bago ihulog sa kabughawang iyan! — sabay turo sa pook, hindi kalayuan sa mbaklad ng mga pating na may sadyang pinto, na maaaring buksan agad, kung hinihingi ng pagkakataon.             At, nang mapayapa ang tubig at unti-unti nang magbalik ang kabughawan, ang bayaning si Raha Bagsik ay namasid na lamang na lumalangoy na palayo. Kayapos si Prinsibini Malaya, na siyang katulong sa pakikirigma sa mga pating, sapagka't siya rin ang naghadog ng tnatalim na punyal sa pangahas at bayaning Raha upang makipaglaban bago mamatay.             Nguni't, aa harap ng gayong nakalalagim na tagpo, ay biglang lumapit si Prinsibini Malaya at nagturing:             — Bakit ninyo parurusahan ang isang humahanga sa kagandahan ng inyong Prinsibini? —  Hindi nakasagot si Soliman, na malaon nang may lihim na pag-ibig sa Bathala ng Dilag ng Lupain ni Lakan-Ilog.             —Kasalanan baga ang humanga sa kagandahan? — ang ulit pa ni Prinsibini Malaya, sa pagtatanggol sa pangahas na raha.             — Hindi kasalanan, anak ko, ang humanga sa kagandahan! — ang biglang sagot ni Lakan-Ilog na dumating noon din, — nguni't hindi natin matitiyak kung ano ang layon ng kanyang kapangahasan. Nakataya sa panganib ang ating lupain at ang ating karangalan. Kung siya'y walang layong masama, ang mga pating ang magliligtas sa kanya, kung sakali. Ipaubaya natin siya sa pasiya ng mga maninila sa kabughawan.             Lahat ay nanggilalas at si Prinsibini Malaya ay walang naitugon at yumukod na lamang sa kanyang ama, bilang pamimitagan. Lumungkot ang kanyang mga mata, kasabay ng pagtatago ng Araw sa isang malaking kimpal ng panginorin.             Nang magtakip-silim na ay tinupad agad ang mga unang hakbangin sa pagpaparusa sa pangahas na si Raha Bagsik. Nang siya'y ihulog sa tubig aykaylaki ng bulubok na nalikha sapagka't malaki at mabigat ang batong bumatak sa taling nakagapos sa kanyang leeg at katawan.             Ang takip-silim ay lalopang lumaganap sa baybay-dagat, hanggang sa marinig ang utos sa tanod sa baklad ng mga pating na pakawalan na ang mga nanimila sa kabughawan.             — Itaas ang pinto ng baklad!At lumagitik sa katahimikan ang mga buhong siyang pinaka-bakod sa pintuan ng baklad ng mga maninila.             — Ha, ha, haaa, haaa, aa! — humalakhak si Soliman.             Walang anu-ano'y narinig ang utos ni Lakan-Ilog na tanglawan ng mga sulo ang paligid upang matiyak ang pagkatupad ng parusa. Hindi naglaon at nagliwanag ang bungad ng ilog saka ang bunganga nitong bahagi ng kabughawan, na bumubulubok na ang tubig sanhi sa isang paglalamas na nangyayari doon, at namasid ang pamumula sa paglaganap ng liwanag ng mga sulo.             At, nang mapayapa ang tubig at unti-unti nang magbalik ang kabughawan, ang bayaning si Raha Bagsik ay namasid na lamang na lumalangoy na palayo. Kayapos si Prinsibini Malaya, na siyang katulong sa pakikirigma sa mga pating, sapagka't siya rin ang naghandog ng matalim na punyal sa pangahas at bayaning Raha upang makipaglaban bago mamatay.             Datapuwa't hindi pa nalalayo si Raha Bagsik ay bigla nang lumubog, sanhi sa panghihina, bunga ng pagtatamo ng mga malubhang sugat na likha ng mga kagat ng pating sa kanyang dibdib.             Si Prinsibini Malaya ay ngumi ti, at nagbalik, na palangoy sa pook ng kanyang ama, na nagpasugo agad ng mga tagapagligtas nang siya'y matanawan.             Nang siya'y makaahon ay pangiting nasabi:             —Kailangan ang binhing bayani sa ating lupain! — at yumapossa kanyang ama, bago huminging kapatawaran.             Mula na noon, ang mga alagad ni Lakan-Ilog ay naging mga tunay nang kawal at mandirigma. Dinamdam nila ang nangyari a ang ipinarinig ng kanilang Prinsibi. Hindi sukat ang mga lalaki sa isang lupain. Kaila ang magpaka-lalaki at magpakabayani!   ​"
May Langit Din Ang Las Vegas,"Pupunta ako sa Las Vegas.           Nagpasiya si Melanie. Ilang gabi niyang pinag-iisipan; hindi tuloy makatulog. Ano ang kanyang gagawin? Saan siya pupunta? Sino ang makatutulong sa kanya?           Isa si Melanie sa maraming taga-Filipinas na nag-immigrate sa Amerika. Walang asawa. Iniwan ang boyfriend at mga kamag-anak sa Filipinas. Upang maghanap ng magandang kapalaran sa lupa ng gatas at pulot-pukyutan.           Sa Filipinas ay nurse na sana si Melanie kung hindi siya umalis. Nakatapos siya ng B.S. Nursing sa isang unibersidad sa Maynila. Nguni’t naisipan niyang sumubok ng kapalaran sa ibang bayan. Unang-una ay maliit ang kita ng nurse sa Filipinas. Pangalawa, nakita niya ang pagdukot sa kanyang ama ng hindi malaman na kung sinong mga masasamang tao. Si Mang Gustin, ang kanyang ama, ay kapitan de baranggay sa kanilang bayan. Dinukot daw ng mga taga-labas sapagka’t sobra ang kanyang pagiging maka-gobyerno. Tatlong taon na ang lumipas pagkatapos ng pagdukot ay di pa rin bumabalik si Mang Gustin. Ipinagpalagay ng mga kamag-anak na siya ay pinatay na ng mga masasamang tao.           Ibig na niyang lisanan ang pook na kinamatayan ng ama. Ayaw na niyang ang kanyang ina, mga kapatid, at kasintahan ay magtagal pa sa bayang di kumikilala sa kahalagahan ng buhay at hustisya.           May nag-sponsor kay Melanie sa pagpunta sa Estados Unidos at sa pagkakaroon ng trabaho bilang nurse sa isang private clinic sa Beverly Hills sa Los Angeles, California. Balak niya na sa tamang panahon ay dalhin sa Amerika ang kanyang mga minamahal sa buhay at nang doon ay sama-sama na silang manirahan at mamuhay.           Masasabing ang buhay ay maitutulad sa isang gulong na paikot-ikot. Kung umiikot ang tao kasabay ng gulong, kung minsan ay nasa ibabaw, kung minsan ay nasa ilalim siya. Ang akala ni Melanie ay tuloy-tuloy na ang magandang suwerte; ang matamis na pangarap ay biglaang naglaho nang ang kanyang among doktor ay nakasuhan ng malpractice. Ipinasara ng gobyerno ang klinika at lahat ng empleado nito, maging ang mga nurses, ay nalagay sa blacklist. Nawalan nang trabaho si Melanie na hindi inaasahan. At dahil siya ay blacklisted ay mahirap na makahanap ng kapalit na trabaho.           At kung bakit naman tila nanunukso ang tadhana; sa tuwing ang tao ay nagigipit ay lalo namang doon dumarating ang sapin-saping suliranin at pagsubok.           Kamakailan lamang ay napag-alaman niya sa doktor na kinunsulta niya na siya ay may Stage 1 cancer of the breast. Laking gulat at takot ni Melanie. Wala siyang trabaho. Wala siyang health insurance. Paano niya mababayaran ang treatment na ini-rekomenda ng doktor?           Umiyak nang umiyak si Melanie. Ilang araw siyang nagkulong sa silid at ni kumain ay di niya nagawa sa loob ng limang araw. Pagkatapos ay dumating kay Melanie ang linaw at kapayapaan. Natunghayan niya sa labas ng bintana ang mga ibon na paroo’t parito sa hardin sa likod ng bahay. At naalaala niya ang sabi ni Hesus sa Bibliya: (Matthew 6:26) “Tingnan ang mga ibon sa papawirin; di sila nagtatanim o umaani, di sila nagtatabi ng pagkain sa kamalig, ang Ama sa kalangitan ang nagpapakain sa kanila. Hindi ba ang tao ay higit na mahalaga sa Kanya kaysa ibon?”           Manalig sa kagustuhan at kapangyarihan ng Panginoon, naisip ni Melanie. Pinagpapala ang naniniwala sa Kanya. Bukod sa dasal, nagpasiya si Melanie na tulungan ang kanyang sarili.           Ang Las Vegas ay may pangakong pag-asa sa bawa’t namamasyal doon. Ang Las Vegas ay lungsod na nasa kalagitnaan ng desyerto. Kung hindi dahil sa sugal ay hindi ito mabubuhay. Sugal ang pang-akit nito sa mga ibig makipagsapalaran at sa mga turista.           Malalaki at magaganda ang mga hotel sa Las Vegas. Doon matatagpuan ang mga kumikinang na mga casino at mga kahanga-hangang palabas ng mga sikat na mang-aawit at tagapag-dala ng aliw sa tanghalan. Doon maaaring ang isang dolyar ay lumago sa isang daang libong dolyar sa paraan ng slot machine. Doon mapapanood at makikita nang personal ang mga artistang katulad nina Celine Dion at Elton John. Doon mapapanood ang mga makukulay na broadway musicals katulad ng “Phantom of the Opera”. Doon mapapanood ang laban ng mga kampeonatong boksingero katulad nina Manny Pacquiao at Timothy Bradley. Doon ay legal ang prostitution at doon din ay nangyayari ang mga relasyong makasalanan. Ang Las Vegas ay siyudad na makasalanan.           At nagtungo doon sa Las Vegas si Melanie upang isugal ang kakaunti niyang naipong salapi. Layon niya na manalo ng limampung-libong dolyar na kanyang kailangan sa pagpapagamot. Gaya nang nangyayari sa karamihan na nagsusugal sa Las Vegas, sabi nga: Naghahangad ng kagitna, isang salop ang nawawala; nalimas ang kakaunting puhunan ni Melanie.           Di lamang siya nanganganib na mamatay dahilan sa taglay na sakit. Di lamang siya nag-iisa sa lupang banyaga na wala ni isa man lamang na malalapitan. Siya ay isa na ring kapus-palad, isang pulubi, na kailangang mamalimos upang mabuhay.           Nakita niya ang mga babaeng naghihintay sa kalye na sila ay pulutin ng mga parokyanong lalaki o silang babaeng paligid-ligid sa loob ng casino na umaasang may lalaking lalapit sa kanila. Mga babaeng ipinagpapalit ang kapurihan, nagdudulot ng panandaliang aliw, kapalit ng salapi. Ano kaya at tumayo rin siya sa bangketa ng kalye at magpaanyaya sa kanino mang lalaki na maaari niyang pagsanglaan ng kanyang puri?           May isang mamahaling awto ang dumating at biglang pumarada sa kanyang harapan. Lulan nito ang isang may edad nang lalaki na, nang kanyang pagmasdan, ay nakadakot siya sa kanyang kaliwang bahagi ng dibdib. “Tulong, kailangan ko ng tulong. Inaatake ako!” sabi ng tao.             Napalundag si Melanie. Hinatak ang isang lalaking dumadaan sa bangketa. Pinagtulungan nilang mailabas ang inaatakeng tao mula sa kanyang awto. Sa bangketa ay inihiga ang tao at kaagad-agad ay binigyan siya ni Melanie ng mouth-to-mouth resuscitation, samantalang, ang nakatulong na lalaki ay pinatawag naman niya sa 911.               Sa maikling panahon ay dumating kaagad ang mga paramedic. Nalapatan ng cpr ang taong inatake at naisugod kaagad sa ospital. Isinama ng mga paramedic si Melanie sa pag-aakalang siya ang asawa ng lalaki.           Naghintay sa ospital si Melanie. Hindi niya iniwan ang taong inatake hanggang sa tiyak siya na ito ay ligtas na. At nang siya ay umalis nakipag-usap muna sa head nurse upang ihabilin ang pasyente.           Makalipas ang ilang araw ay nakatanggap ng tawag sa cell phone si Melanie. Ang tumawag ay ang may edad nang lalaki na ang buhay ay iniligtas niya. Ang lalaki pala ay isang bilyonaryo, ang may-ari ng isang napakalaking korporasyon.           Ipinagtapat ni Melanie sa lalaki ang kanyang kalagayan at di lamang siya binigyan ng salaping pambayad sa pagpapagamot, pinangako na kukunin sa Filipinas ang buong mag-anak ni Melanie, pati na ang boyfriend, at binigyan pa siya ng isang milyong dolyar na maaari niyang gamitin sa ano pa mang pamamaraan na ibigin niya.           Pumunta sa Las Vegas si Melanie upang isugal ang kakaunting naipon at nang maipagpagamot ang sarili, kamuntik nang maisangla niya ang kanyang katawan; nguni’t dahilan sa di pangkaraniwang takbo ng mga pangyayari, marahil dahilan sa siya ay nagtiwala sa Diyos, ay nagwagi kahi’t na natalo sa casino; nagwagi siya ng malaking kapalaran, ng pangalawang buhay, dahilan sa nagawang kabutihan sa kapuwa.           Nakita niya ang mukha ng Diyos sa mukha ng bilyonaryong nasabi. May langit din pala ang Las Vegas."
Ang Tato ni Apo Pule,"​Si Pule at ang kanyang nakababatang kapatid na si Legleg ay kabilang sa pangkat ng kabataan na noong gabing iyon ay gagampanan ang isang makasaysayang gawain. Dalawampung binatilyo ang pinakawalan ng matatanda sa kuko ng dilim at sa pusikit na dibdib ng kagubatan upang manghuli ng baboy-damo, patay man o buhay. Bahagi ng kabihasnan sa kabundukan ang pagsasanay sa mga batang lalaki na maging mahusay sa paghuli ng usa at baboy-damo na gamit ay sibat at gulok. Sa wastong paggamit ng mga nasabing patalim, kaakibat ang lakas ng katawan at talas ng isip, ang mga kalalakihan ng tribo ay naitataguyod ang pagpapatuloy ng lahi. Pag-uwi ng mga bata, na bawa’t isa ay may dalang huling hayop-gubat, ang buong tribo ay nagkakaroon ng isang dallung o pagsasaya. Kinabukasan, ang mga nakababatang mangungubat na naipakilala ang kanilang katapangan at kahusayan, ay ipinagkakalooban ng kauna-unahan nilang batek o tato. May isa o dalawang nakatatandang tao sa tribo na bihasa sa pagbabatek o pagtatato. Kung lalaki, ang tawag sa kanya ay mambabatek; kung babae naman ay manfafattong. Ang pagtatato ay pinangungunahan ng pagdarasal at pag-aalay ng dugo ng hayop sa mga anito o ispiritu ng mga ninuno. Habang nagaganap ang pagtatato ang hinanghangal na may tato sa lalamunan, tanda na siya ay may ginintuang tinig, ay inaawit ang mga pakiusap sa mga anito na ang mga tumatanggap ng tato ay mabantayan sana at nang sila ay hindi magkasakit o mapahamak. Ang mga babae at lalaki ng tribo na may edad na ay karaniwang tadtad na ng tato ang mga katawan, bisig, at binti. Kaugalian noon na ipagtanggol ang kabundukan sa mga di kilala na dumadayo o naliligaw. Ang matatapang na nagbabantay sa kalupaan ay madalas na napasusubo sa pakikipaglaban. Iniuuwi nila sa kanilang nayon ang pugot na ulo ng nasawing kalaban at umaani sila ng isang tato sa bawa’t ulo na nakakamit. May tato na hugis aso. Tanda ng pagkakaroon ng bangis at talas ng aso sa pagbabantay at pagtatanggol. May tato na hugis bundok, at kung marami nang naani na gantimpala, nagkakapatong-patong ang mga bundok. May tato na hugis alupihan (sa kabundukan ang tawag ay gayaman) na isa ring tanda ng katapangan at nagiging pananggalang laban sa lason. May hugis na uwak o mga mata – ang mga ito ay ibinibigay sa mga may kakayahang makipag-ugnayan sa mga kaluluwa na nasa kabilang-buhay. Minminata ang tawag sa kanila, nakakikita sa mga ninuno. Chak-lag ang pinakamataas na uri ng tato na ang hugis ay tila pananggalang. Ito ay ipinipinta sa dibdib ng subok at batikang mandirigma . Mayroon ding tato na ibinibigay sa kadangyan, tao na may dugong-bughaw at yaman. Ang mga babae ay nagpapatato sa bahagi ng hita na malapit sa singit. Ang layunin nito ay upang magkaroon ang mga babae ng maluwalhating panganganak. Ipinagbilin ng ama kay Pule na bantayan ang nakababatang kapatid na si Legleg at nang siya ay hindi mapahamak. Napahiwalay sa pangkat ang magkapatid at marahan silang naglalakad sa may gilid ng isang burol. Sa di inaasahang pangyayari, si Legleg ay nahulog sa gilid ng burol. Nahawakan niya ang isang ugat ng puno na nakalawit at nakuha niyang sumabit panangdalian. -- Lakay Pule, Lakay Pule, hatakin mo ako. Abutin mo ako, para mo nang awa! –- Nanigas sa takot si Pule. Ibig niyang iligtas ang kapatid nguni’t wala siyang lubid. Maaaring iabot niya ang sibat na mahaba ang hawakang-kawayan, at kung ito’y mahahawakan nang mahigpit ni Legleg ay maaari siyang hatakin paitaas; nguni’t kaya ba niyang batakin ang kapatid? Kapag nagkataon ay siya pa ang mahahatak pababa at dalawa pa silang masasawi. At nangyari ang mangyayari. Hindi natagalan ni Legleg ang pagsabit sa ugat ng puno, bumitiw siya at tila batong nahulog at kumalabog nang malakas nang bumagsak sa ilalim ng bangin. Bumalik si Pule sa kanayunan na tumatangis. Binalikan ng mga matatanda ang pook na pinangyarihan ng kapahamakan. Umaga na nang maiahon ang katawan ni Legleg sapagka’t napakatarik ng bangin na kinahulugan niya. Kinailangang ang mga taong kumuha sa kanyang katawan ay tahakin ang mahaba at paikut-ikot na landasin patungo sa ilalim ng bangin. Pagluluksa at pagtangis ang bumalot sa buong kanayunan na dapat sana ay pagsasaya sa tagumpay ng mga bagong mangungubat. Ang mga kabataan ay nakabalik na may kani-kanyang huling-hayop. Tiyak na sila ay magkakamit ng tato. Ang iniuwi ni Pule ay ang walang buhay na katawan ng kapatid na nagkaluray-luray sa pagbagsak sa mabatong bangin... Lumipas ang panahon at naging ganap na binata na si Pule. Lumaki siya sa kanayunan na taglay ang sakit ng loob sa pagkawala ng kapatid. Tiniis niya ang pag-aalipusta sa kanya ng mga kanayon. Duwag! Ang naging turing sa kanya ng lahat. Walang magka-ibig sa kanya na dalaga. Hindi siya isinasama ng mga lalaki sa kanilang pangungubat o pakikidigma sa mga dayuhan. Wala siyang pugot na ulo na iniuuwi. Walang saysay ang buhay niya. Wala siya ni isa man lamang tato sa isang lipunang tato ang sagisag ng pagkalalaki, ng katapangan, ng tagumpay, ng karangalan. Nagpasiya si Pule na lisanin ang sinilangang pook, pumaroon sa kapatagan, sa totoo ay sa siyudad, upang doon magsimula ng isang panibagong buhay. May mga Kastila na sa Pilipinas noong panahong iyon at sila ang namamahala sa gobyerno at nagpapakalat ng relihiyong Kristiyanismo. Sa kabundukan ay pinupugtan ng ulo ang mga naliligaw na Kastila. At pambihira ang pag-ikot ng kapalaran sa kalagayan ni Pule - ang mga Kastilang pinupugtan ng ulo ng kanyang mga kalahi ay silang nagmagandang-loob na umampon at tumangkilik sa kanya sa lipunang sabi nga ay higit na makabago at maunlad kaysa makaluma at marahas na kabihasnan sa kabundukan. Nakapag-aral ng medisina si Pule at naging isang ganap na manggagamot. Hinangad ng kanyang kasintahan na si Consuelo na sila ay magpakasal na. Tila iyon ang naging kasunduan ng dalawa: Ang lumagay sa tahimik pagkakatapos na makapag-aral si Pule. Nguni’t may ibang balak ang lalaki. Inibig niya na ipagpaliban ang pagpapakasal. Ipagpaliban ang pagpasok sa isang ospital sa Maynila bilang isang dalubhasa sa panggagamot. Inibig niya na bumalik sa kabundukan ng Kordilyera at nang doon ay minsan pa niyang makapiling ang mga minamahal sa buhay. Inaasahan ni Pule na tatanggapin siya ng kanyang mga kalahi na may pananabik at pagpapatawad sa kanyang nakalipas. Pagdating sa kabundukan ay hinubad ni Pule ang kasuotang-pangkapatagan at bumalik sa bahag na siyang kaugaliang-suot doon. Malamig ang pagtanggap kay Pule. May narinig siyang mga pasaring na kung bakit siya ay bumalik pa. Nakikita niya ang pag-iwas sa kanya ng mga tao. At kung sila’y nagbubulungan, ipinalalagay niya na siya ang pinag-uusapan. Ang Duwag bumalik! Ano kayang buti ang maidudulot ng Duwag! Naging mapag-isa si Pule. Naglagi siya sa kanyang pawid na unti-unti ay iniba niya ang ayos. Ang loob ng pawid ay ginawa niyang mumunting klinika na may ilang makabagong kagamitan. Ang mga kumatok sa kanyang pinto upang magpatingin ay tinanggap niya nang marubdob at ginamot na walang karampatang kabayaran. Nagalit ang mga matatanda, ang mga pantas ng tribo, ang mga dati’y pinaniniwalaan na 'manggagamot' ng nayon. Ang pangahas! Nagpapakilala ng makabagong medisina! Magagalit ang mga anito! May kapahamakang darating sa kabundukan sapagka’t labag sa Batas ng Katalagahan ang kanyang ginagawa! Himutok nila. Ang mga napagaling naman ni Pule ay nakiusap sa mga pinuno ng tribo na pabayaan na lamang siya at payagan na gamutin ang ibig magpagamot. Marami ang napagaling ni Pule. Bagama’t may isang bata na sadyang malubha ang kalagayan. Sa kawalan ng karampatang kagamitan ay hindi nagampanan ng doktor ang isang operasyon at ang bata ay namatay. Dumating sa bahay ni Pule na walang paanyaya ang mga lalaking may tato. Itinali nila ng lubid ang mga kamay niya at kinaladkad siya patungo sa kagubatan. Doon ay halinhinan ang mga lalaki sa pagsuntok, pagpalo sa ulo, at pagdura kay Pule. Nang iwan nila si Pule ay halos wala na siyang buhay. Nang matauhan si Pule ay nasa loob na siya ng isang pawid at napaliligiran ng mga babae ng tribo. Kinuha ng mga babae si Pule doon sa kinabagsakan niya at binuhat patungo sa isang ligtas na pook upang maalagaan. Hindi na nakapag-asawa si Pule. Si Consuelo, ang kasintahan na naiwan sa siyudad, ay hindi na nakapaghintay sa kanya. Ang mga babae naman na kanayon ni Pule ay umiiwas na magkaroon ng kinalaman sa kanya. Tiyak na ang sino mang babae na magkakaroon ng kinalaman kay Pule ay magiging biktima rin ng pag-aalipusta. Tumanda si Pule at sa wakas ay natuto ang mga kalipi niya na siya ay mahalin at igalang. Nguni’t may ilan pa rin na mahaba ang pangtanda at hindi malimut-limutan ang pangyayari sa burol na ikinasawi ni Legleg. Hinding-hindi nila mapatatawad si Pule kahi’t na pumuti na ang uwak. Sa mata nila, si Pule ay isang mistulang bato o matandang punung-kahoy na nasa kanilang paligid. Naroroon, nakikita, nguni’t hindi binabati, hindi kinakausap. Isang bagay o isang anino na walang gaanong saysay, walang pakiramdam, at walang gaanong kinalaman sa kanilang pamumuhay. Lumakad pa ang mahabang panahon, umabot sa katandaan si Pule, at sasandali na lamang ang itatagal niya sa mundo. Damdam niya ang panghihina ng kanyang katawan. Minsan ay nanaginip siya at nakita sa panaginip si Legleg. Naroon si Legleg sa isang pulo at kumakaway. Narinig niya ang sinabi ni Legleg na inilipad sa kanyang taynga ng hangin. -- Pule, Lakay, wala kang kasalanan. Hindi mo kailangan ang patawad. Maluwag sa kalooban ko na ikaw ay salubungin sa iyong pagdating. -- Paniniwala ng mga taga-bundok na pagkamatay ng tao, ang kaluluwa nito ay itinatawid ng isang bangka sa isang malawak na ilog patungo sa isang pulo. Ang pulo ay binabantayan ng isang ninuno na ang pangalan ay Kutao. Pinapapasok niya sa pulo ang may karapat-dapat na tato. Palubog na ang araw sa kabundukan ng Kordilyera. Ang lambong ng gabi ay marahang lumalaganap at tila ito’y lambong ng pagluluksa. Sa isa sa mga tahanan na yari sa kahoy at pawid, na ayon sa kabihasnan ay mataas ang pagkaka-angat sa lupa, ay nag-ipon ang matatanda ng tribo, kasama ang mga kamag-anak ng matandang lalaki na hubad at nakadapa sa banig. Ang magbabatek ay iginuguhit sa likod ni Pule, ngayon ay may pitagan na ang tawag sa kanya – Apo Pule - ang isang tato na larawan ng isang bangka na may katig sa magkabilang tabi at tinatawid nito ang isang malawak na ilog. Ang tato ay pagbibigay karangalan sa mabuting tao na ang kabutihan ay nakulimliman ng isang pangyayaring di inaasahan na nagdulot sa kanya ng habang-buhay na mapait na kapalaran. Sa wakas ay nagkaroon ng tato si Apo Pule. Tanggap na siya ng tanging lipunan na may halaga sa kanyang buhay. Makatatawid na siya sa malawak na ilog, makapapasok sa pulo na binabantayan ni Kutao, at doon ay makakasama habang buhay ang kanyang pinakamamahal na kapatid."
Ang Loterya,"Ang umaga ng Hunyo 27 ay maliwanag at maaraw, may taglay na kaaya-ayang init na tulad ng isang magandang araw ng Tag-init; ang mga bulaklak ay namumukadkad sa sigla at ang damo ay mayamang luntian. Ang mga taga-roon ay nagsimulang nag-ipon-ipon sa plaza, ang lugar sa pagitan ng Post Office at ng banko, mga alas-diyes ng umaga noon; sa mga kanugnog na lugar ang loterya ay ginaganap sa loob ng dalawang araw, nagsisimula nang Hunyo 26, mangyari ay higit na marami ang tao doon, nguni’t sa lugar na ito, mayroon lamang tatlong daang tao, ang loterya ay natatapos sa loob ng dalawang oras lamang, kung kaya’t mula alas-diyes hanggang matapos ang loterya ay may panahon pa ang mga tao na umuwi at kumain ng pananghalian.           Nauna ang mga bata sa pagpila. Kasasara lamang ng eskwela at ang bakasyon, kung paano gagamitin ang laya, ay bagay na nakababagabag sa kanila; ang pagkukumpulan nila nang tahimik, maya-maya ay nauwi sa laro, kuwentuhan tungkol sa mga klase, mga guro, libro at mga parusa. May nailagay nang mga bato si Bobby Martin sa kanyang bulsa, at ang ibang bata ay gumaya sa kanya sa pagpulot ng pinakamakinis at bilugang bato; sina Bobby at Harry Jones at Dickie Delacroix – ang bigkas ng mga taga-roon ay “Dellacroy” – hanggang sa nakabuo sila ng isang bundok ng bato sa isang sulok ng plaza na kanilang binantayan at nang hindi galawin ng ibang mga bata. Ang mga batang babae ay nag-ipon sa isang tabi, nagkukuwentuhan, minamasid ang mga batang lalaki paminsan-minsan, at ang mga maliliit na bata ay pagulung-gulong sa lupa samantalang ang iba ay nakakapit sa kamay ng kanilang mga nakatatandang kapatid.           Maya-maya ay ang mga may edad na kalalakihan naman ang nag-ipon-ipon, habang nakamata sa kanilang mga anak, nagkuwentuhan tungkol sa pagtatanim at sa ulan, traktor at buwis. Nag-ipon sila sa isang sulok, malayo sa bundok ng bato, at ang mga biruan nila ay banayad, walang malakas na tawanan bagkus ay mga ngiti lamang ang ipinakita. Ang mga kababaihan, nababalot ng mga damit-pambahay at panglamig na kupas na, ay dumating kasunod ng mga kalalakihan. Nagbatian sila at nagpalitan ng tsismis habang nakihalubilo sa kanilang mga asawa. Maya-maya ay tinawag na ng mga babae ang kanilang mga anak at sila ay nakinig at lumapit na mabigat sa kalooban pagkatapos ng apat hanggang limang tawag. Si Bobby Martin ay lumapit na nguni’t bumitiw sa pagkakahawak ng ina bago lumayo muli upang umikot sa bundok ng bato na tatawa-tawa. Nagsalita nang mabigat ang ama ni Bobby at agad-agad ay nagbalik siya sa tabi ng kanyang tatay at panganay na kapatid.                     Nagsimula ang palatuntunan ukol sa loterya – gayon din ang sayawan, ang pagpupulong ng teen club, ang kaugaliang pang-Halloween – sa pamumuno ni Mr. Summers, na ang oras at lakas, ay iniuukol sa mga gawaing pambayan. Bilugan ang mukha niya, masayahin at siyang may-ari ng ulingan, at ang mga tao ay naaawa sa kanya sa dahilang wala siyang anak at ang kanyang asawa ay masama ang ugali. Pagdating niya sa plaza na dala-dala ang itim na kahong yari sa kahoy, may narinig na bulung-bulungan sa paligid, at kumaway siya sa mga tao bago nagsabi ng, “Medyo atrasado tayo, mga kaibigan.” Ang hepe ng post office si Mr. Graves ay kasunod niya na may dala-dalang bangko at ang bangko ay inilagay niya sa gitna ng plaza at ipinatong naman sa bangko ni Mr Summers ang itim na kahon. Tiniyak ng mga tao na sila ay di napakalapit sa kinalalagyan ng itim na kahon at nang sabihin ni Mr Summers na “Sino sa inyo ang maaaring tumulong sa akin?” tila walang ibig sumagot sa mga kalalakihan, hanggang sa lumapit si Mr Martin at ang panaganay niyang anak na si Baxter, na pinakiusapan na hawakan ng pirmi ang itim na kahon habang hinahalo ni Mr Summers ang mga papel na nasa loob nito.           Ang unang kasangkapan ukol sa loterya ay matagal nang nawala, at ang itim na kahon na nakapatong sa bangko ay sinimulang gamitin sapul pa noong bago isilang si Tandang Warner, ang pinakamatandang tao sa lugar. Palaging binabanggit sa mga taong-bayan ni Mr. Summers ang paggawa ng bagong kahon, nguni’t ayaw ng mga taong pag-usapan ang nakababagabag na pagpapalit ng kaugalian. May sabi-sabi na ang kasalukuyang kahon ay yari sa kahoy na nagmula sa kauna-unahang kahon na ginawa ng mga kauna-unahang dumating at tumira sa nayon. Taon-taon pagkakatapos ng loterya, binabanggit ni Mr. Summers ang tungkol sa paggawa ng bagong kahon, at taon-taon din ang nasabing panukala ay tila bulang nawawala sa hangin. Ang itim na kahon ay pahuna nang pahuna taon-taon; sa ngayon, hindi na siya itim kundi kulay-kahoy dahil sa tuklap na ang ibabaw at ang pintura ay kupas na.           Hawak ni Mr. Martin at ng anak na si Baxter ang kahon habang kinakalikaw ni Mr. Summers ang mga papel sa loob nito. Ang kaugalian sa pagpaparaos sa loterya ay iniba na ni Mr Summers dahilan sa nalimut na o itinigil na ang mga kaugalian noong nakalipas na panahon, halimabwa na ang paggamit ng papel na noong nakalipas ay gamit ay kahoy. Kakaunti ang tao noon, sabi ni Mr Summers, kung kaya’t mainam ang kahoy nguni’t ngayon na may mahigit pa sa tatalong-daang tao na ang naninirahan sa lugar ang paggamit ng magaan at bagay na maghuhusto sa kahon gaya ng papel ay di maiiwasan. Sa bisperas ng loterya, ang mga papel ay inihahanda nina Mr. Summers at Mr Graves at pagkatapos ay itinatago sila sa opisina ni Mr. Summers hanggang sa kinaumagahan ay inililipat na ni Mr. Summers sa plaza. Sa buong taon na walang loterya ang kahon ay itintago sa iba’t ibang lugar. Minsan ay sa basbasan ni Mr Graves, minsan ay sa ilalim ng sahig ng Post Office, at minsan ay sa grocery ni Martin, kasama ang mga paninda.           May ilang hakbang ang nakatakdang gawin ni Mr Summers bago pasimulan ang loterya. Kailangang magkaroon ng listahan ng mga pamilya at ng ama ng tahanan ng bawa’t pamilya at sinu-sino ang bumubuo sa pamilya. Naroong kailangang sumumpa si Mr Summers sa harap ng postmaster bilang tagapagpaganap ng loterya; naaalaala pa ng mga taong-bayan ang maikling palatuntunan na ang gumaganap ay ang tagapamahala ng loterya. May dasal na kinakanta siya habang lumilibot sa mga nag-ipong mga tao sa plaza at taon taon ay ginagawa ito hanggang sa magpasiya na hindi na ito kailangan. Naroong sasaludo ang tagapamahala sa bawa’t lalapit sa kahon upang bumunot ng loterya, nguni’t ngayon ay bumabati na lamang ang tagapamahala. Mahusay na tagapamahala si Mr Summers na dumarating na may suot na malinis na puting kamisadentro at asul na maong, at magalang na binabati at kinakausap, gaya nina Mr Graves at Mr Martin, ang bawa’t lalapit sa kahon na kanyang hawak sa isang kamay.           Sa wakas ay natapos na si Mr Summers sa pagsasalita at sinipat niya ang mga nag-aabang na taong-bayan, kadarating naman ni Mrs Hutchison na ang sweater ay nakapatong sa kanyang balikat at tumayo sa hulihan ng pila. “Talagang nawala sa isip ko na ngayon ang araw,” sabi niya kay Mrs. Delacroix at napangiti silang kapuwa. “Akala ko ay nasa likod pa ng bahay ang mister ko at nagsisibak ng kahoy,” patuloy ni Mrs Huthison, “at nang dumungaw ako sa bintana ay nakita kong wala na ang mga bata at naalaala ko na ngayon pala ang ika-dalawampu’t pito ng buwan at agad akong kumaripas papunta dito. Ipinunas niya ang kanyang kamay sa apron at sagot ni Mrs Delcroix, “Hindi ka pa huli. Nag-uusap pa sila doon.”           Tumingkayad si Mrs Hutchison upang hanapin ang asawa at anak na nakatayo sa may unahan ng pulutong ng tao. Tinapik niya si Mrs. Delacroix bilang pamamaalam at lumakad patungo sa unahan. Magalang na pinadaan naman siya ng mga tao at dalawa o tatlo sa kanila ang nagkomentaryo, “Heto na si Mrs Hutchison at Bill, huli man ay narito siya.” Nagkasama sina Mrs. Hutchison at asawa at nasabi ni Mr. Summers sa masayang tono na naghihintay doon, “Akala ko ay magloloterya kami na wala ka, Tessie.” Nakangiting sagot ni Mrs. Hutchison, “Di ko puedeng pabayaan na hindi hugas ang mga pinggan, di ba, Joe, at napatawa ang maraming nakarinig habang ang mga tao ay nasabik sa pagdating ni Mrs Hutchison.           “Ngayon,” sabi ni Mr. Summers sa paraang tila napipilitan lamang, “palagay ko ay maaari na tayong magsimula, at nang makabalik tayo kaagad sa kung ano man ang ating ginagawa. Sino ang wala rito?”           “Si Dunbar,” sabi ng mga tao, “si Dunbar, si Dunbar.”           Tiningnan ni Mr. Summers ang listahan. “Clyde Dunbar,” sabi niya. “Tama. Natapilok siya, hindi makalakad, di ba? Sino ang bubunot para sa kanya?”           “Ako na,” sabi ng isang babae, at tiningnan siya ni Mr. Summers. “Asawa ay bubunot para sa asawa,” patuloy ni Mr. Summers. “Wala ka bang anak na lalaki na maaaring bumunot para sa kanya, Janey?” Kahi’t alam niya at nang mga taga-roon ang sagot sa katanungan ay katungkulan ng namamahala sa loterya na banggitin ang tanong. Magalang na binigyan ni Mr. Summers si Mrs. Dunbar ng panahon upang makasagot.           “Hindi pa man labing-anim na taong gulang si Horace,” banggit ni Mrs. Dunbar na may pagsisisi. “Wala akong magagawa kundi bumunot para sa asawa ko.”           “Tama,” sabi ni Mr. Summers. May isinulat siyang paalaala sa papel na hinahawakan niya. Bago nagtanong, “Horace Watson bubunot ka na ngayong taon?”           May batang may kataasan ang nagtaas ng kanyang kamay sa may bandang likod. “Heto,” sabi niya, “Akong bubunot para sa nanay ko at para sa akin.” Napakurap ang mata niya sa nerbiyos at napayuko nang ilang ulit habang may mga taong nagsabi na, “Mabuting bata si Jack,” at “Mabuti’t may lalaki sa pamilya na handang tumulong sa ina.”           “Ngayon,” salita ni Mr. Summers, “sa tingin ko ay natawag na ang lahat. Si Tandang Warner narito ba?”           “Heto,” sabi ng isang lalaki, at tumango si Mr. Summers.           Napa-ehem si Mr. Summers nang tingnan niya ang listahan at tumahimik ang mga tao. “Handa na tayo,” pahayag niya. “Ngayon, babasahin ko ang mga pangalan – padre de familia muna – lalapit sa harapan ang mga lalaki at isa-isang bubunot ng papel mula sa kahon. Nakatupi ang mga papel, huwag bubuksan at titingnan ang nakasulat doon hanggang nakabunot na ang lahat. Maliwanag ba?”           Bahagya nang nakikinig ang mga tao sa mga paalaala sapagka’t maka-ilang ulit na silang napabilang sa loterya; karamihan ay walang kibo, kagat ang mga labi, di tumitingin sa ibang tao. Pagkatapos ay itinaas ni Mr. Summers ang isang kamay at isinigaw ang, “Adams.” May lalaking kumibo sa pulutong at lumapit sa harapan. “Kumusta, Steve,” bati ni Mr. Summers, at sagot ni Mr. Adams, “Kumusta, Joe.” Ngumiti sa isa’t isa at mukhang may nerbiyos sila kapuwa. Bumunot ng papel si Mr. Adams mula sa itim na kahon. Hinawakan niya nang mahigpit ang papel at bumalik sa kanyang puwesto sa pulutong, malayo-layo sa kanyang pamilya, na hindi tinitingnan ang papel.           “Allen,” tawag ni Mr. Summers. “Anderson… Bentham.”           “Parang napakadalas ng loterya,” wika ni Mrs. Delacroix kay Mr. Graves na nasa hanay sa likod. “Parang katatapos pa lamang ng huli noong nakaraang linggo”           “Lumilipad nang mabilis ang panahon,” sang-ayon ni Mrs. Graves.           ""Clark.... Delacroix.""           “Hayun na ang mister ko,” sabi ni Mrs. Delacroix. Hindi siya humihinga habang ang asawa ay lumalakad papunta sa harapan.           “Dunbar,” tawag ni Mr. Summers, at lumapit sa kahon nang walang pag-aatubili si Mrs Dunbar habang ang isa sa mga babae ay pinalalakas ang loob niya, “Sige, Janey,” at ang isa pa, “Hala na.”           “Kami ang susunod,” sabi ni Mrs. Graves. Pinanonood niya si Mr. Graves na nanggaling sa may gilid ng kahon at binati muna si Mr. Summers bago bumunot ng papel mula sa sa kahon. Sa oras na iyon, makikita sa pulutong na may hawak na maliliit na papel ang malalaking kamay ng mga kalalakihan, na kanilang pinaiikot-ikot sanhi ng nerbiyos. Magkakasama sina Mrs. Dunbar at dalawa niyang anak na lalaki. Hawak ni Mrs. Dunbar ang kapirasong papel.           ""Harburt.... Hutchinson.""           “Hoy, bill, ikaw na,” sabi ni Mrs. Hutchison at nagtawanan ang mga tao sa paligid niya.           “Jones.”           “May sabi-sabi,” pahayag ni Mr. Adams kay Tandang Warner, na nakatayo sa tabi niya, “na sa dakong hilaga ay ititigil na ang loyerya.”           Umaangal si Tandang Warner, “Pangkat ng mga sira-ulo,” sabi niya. “Walang mabuti sa mga mga kabataan. Pipiliin nila na bumalik sa kuweba kaysa magtrabaho. Ang kasabihan, ‘Loterya sa Hunyo, maiging ani ng mais pagkatapos’. Baka kumain tayo ng damo at buto ng akasya. Kaya may loterya.” Dagdag niya na may himig patuya, “At kaya kailangang makita natin si Mr. Summers na nakikipagbiruan sa lahat.”           “Tigil na ang loterya sa ibang bayan,” dagdag ni Mrs. Adams.           “Kamalasan ang susunod,” sagot ni Tandang Warner na tiyak na tiyak, “pangkat ng mga baliw.”           “Martin.” At minasid ni Bobby Martin ang tatay na lumakad papunta sa harapan. “Lundag. . . Percy.”           “Bilis-bilisan sana,” sabi ni Mrs. Dunbar sa anak, “bilis-bilisan sana.”           “Matatapos na,” sagot ng anak.           “Maghanda na kayo ng tatay mo,” sabi ni Mrs. Dunbar.           “Tinawag ni Mr. Summers ang sarili niyang pangalan, humarap sa kahon at bumunot ng papel. Tinawag, pagkatapos, si Warner.           “Ika-pitung pu’t pito kong loterya,” pahayag ni Tandang Warner habang nakikidaan siya sa kapal ng tao. “Ika-pitung pu’t pito.”           “Watson.” Isang mataas na bata na tila may nerbiyos ang kumilos mula sa pulutong. Sabi ng isang tao, “Huwag kang nerbiyusin, Jack. Sabi ni Mr. Summers, “Hinay-hinay l’ang, anak.”           ""Zanini.""           Nagkaroon ng mahabang katahimikan, pagkatapos noon, na tila pigil ang hininga ng mga tao, hanggang sa nagsalita si Mr. Summers, na ipinakikita ang hawak niyang papel, “Humanda na kayo.” Sa loob ng ilang minuto ay walang kumibo, pagkatapos ay binuksan ng lahat ang hawak na papel. Biglang ang mga babae ay nagsalita nang sabay-sabay, “Sino? Sinong nakabunot? Ang mga Dunbars ba? Ang mga Watsons? Pagkatapos ay sabay-sabay ang mga tinig na nagsabi, “Si Hutchison. Si Bill. Si Bill Hutchison ang nakabunot.”           “Sabihin mo sa tatay mo,” utos ni Mrs. Dunbar sa nakatatandang anak.           Ang mga mata ay umikot sa paligid upang hanapin ang mga Hutchison. Nakatayo nang matigas si Bill Hutchison na tila bato, nakatingin sa papel na hawak. Agad ay umangal si Tessie Hutchison kay Mr. Summers, “Hindi mo siya binigyan ng sapat na panahon na makapili ng papel na ibig niya. Nakita ko. Hindi patas ang pagbunot!”           “Tessie, maghunos-dili ka,” sabi ni Mrs. Delacroix, at saka ni Mrs. Graves, “Lahat tayo ay binigyan ng pantay-pantay na pagkakataon.”           “Tumahimik ka, Tessie,” sabi ni Bill Hutchison sa asawa.           “Ngayon,” sabi ni Mr. Summers, “magaling at tapos na ang bahaging iyon, at ngayon ay gawin natin nang madali ang susunod.” Tiningnan niya ang kanyang listahan. “Bill,” sabi niya, “bumunot ka na para sa Familia Hutchinson. Mayroon bang may-asawa sa mga anak mo?”           “Sina Don at Eva,” pahayag ni Mrs. Hutchison. “Pabunutin sila!”           “Ang mga anak na babae na may asawa ay kabilang sa familia ng asawa, Tessie,” malumanay na paliwanag ni Mr. Summers. “Alam mo iyan na matagal na.”           “Hindi patas,” patuloy ni Tessie.           “Hindi nga, Joe,” malungkot na pagsang-ayon ni Bill Hutchison. “Ang anak kong babae ay kabilang sa familia ng asawa niya, patas ba iyon. Samantalang ang familia ko ay kabilang ang mga bata.”           “Samakatuwid ay ikaw ang bubunot para sa familia mo,” sabi ni Mr. Summers na ibig magpaliwanag, “at ikaw din ang bubunot para sa inyong mag-asawa at kung sino pang anak na walang asawa. Tama ba?”            “Tama”, sagot ni Bill Hutchison.           “Ilan ang mga bata?” tanong ni Mr. Summers na hindi ngumingiti.           “Tatlo,” sagot ni Bill Hutchison. “Sina Bill, Jr., Nancy, at ang bunso kong si Dave. Si Tessie at ako.”           “Ngayon, malinaw na,” sabi ni Mr. Summers. “Harry, nasa kamay mo na ba ang mga papel nila?”           Tumango si Mr. Graves at itinaas ang mga papel. “Ilagay mo nga sila sa kahon,” utos ni Mr. Summers. “Kunin mo rin ang kay Bill at ilagay sa kahon.”           “Sa tingin ko ay dapat ulitin ang bunutan,” giit ni Mrs. Hutchison sa tonong mahina. “Sinabi ko na, hindi patas ang bunutan. Minadali mo ang asawa ko. Nakita iyan ng lahat.”           Limang papel ang inihulog ni Mr. Graves sa kahon at ang iba ay pinabayaan na niyang mahulog sa lupa at liparin ng hangin.           “Makinig kayo,” pakiusap ni Mrs. Hutchison sa mga tao.           “Handa ka na, Bill?” Tanong ni Mr. Summers, at si Bill Hutchison ay tumango matapos sulyapan ang asawa at mga anak.           “Tandaan ninyo,” payo ni Mr. Summers, “bumunot ng isang papel at huwag bubuksan hanggang sa ang lahat ay nakabunot na. Harry, tulungan mo si Dave.” Inakay ni Mr. Graves ang bata patungo sa kahon na wala itong pag-aatubili. “Bunot ng isang papel, Dave,” sabi ni Mr. Summers. Ipinasok ni Dave ang kamay sa kahon at napatawa. “Isa lamang,” dagdag ni Mr. Summers. “Harry, ikaw ang humawak ng papel.” Kinuha ni Mr. Graves ang papel mula sa kamay ni Dave at itinaas ito samantalang si Dave ay nagtataka sa nangyayari.           “Ngayon na,” sabi ni Mr. Summers. “Buksan ang mga papel. Harry, ikaw ang magbukas ng kay Dave.”           Binuksan ni Mr. Graves ang papel at nang makita ng mga tao na walang marka ang papel ay nakahinga nang maluwag ang lahat. Binuksan nang sabay nina Nancy at Bill, Jr. ang kanilang mga papel, at kapuwa sila napangiti, ipinakita sa mga tao ang mga papel na walang marka.           “Tessie,” hiling ni Mr. Summers. Di humihinga ang mga tao, nakatingin si Mr. Summers kay Bill Hutchison at binuksan nito ang kanyang papel at ipinakita sa mga tao. Walang marka.           “Si Tessie,” sabi ni Mr. Summers, sa tono na mahina. “Bill, ipakita mo sa amin ang kanyang nabunot.”           Nilapitan ni Bill Hutchison ang asawa at hinablot ang papel mula sa kanyang kamay. May itim na marka ito, ang itim na marka na inilagay doon ni Mr. Summers nang nakaraang gabi gamit ang isang lapis na naroon sa oficina ng mina ng uling. Itinaas ni Bill ang papel, at ang mga tao ay nagsimulang kumilos.           “Hala, mga kasama,” pakiusap ni Mr. Summers. “Madaliin natin.”           Kahi’t na nalimot na ng mga taga-roon ang matandang kaugalian at ang kauna-unahang kahon, hindi nila nalilimot ang paggamit ng bato. Ang tambak ng bato na inipon ng mga batang lalaki ay nakahanda na; at may mga nagkalat ding bato na napapaligiran ng mga papel galing sa kahon na nilipad ng hangin. Pumili si Mrs. Delacroix ng bato na may kalakihan na kinailangang pulutin na gamit ang dalawang kamay bago sabi kay Mrs. Dunbar, “Ano pang hinihintay mo, dalian mo.”           May hawak nang bato si Mrs. Dunbar sa dalawang kamay, humihingal siya at sinabi, “Di ako makatatakbo. Mauna ka na at susunod ako.”           May hawak nang maliliit na bato ang mga bata, at pati na ang maliit na si Davy Hutchison ay may maliliit na bato na rin.           Nalagay na si Tessie Hutchison sa kalagitnaan ng mga tao na papalapit na sa kanya habang ang mga kamay niya ay nakadipa sa langit. “Hindi makatarungan,” usal niya. Isang bato ang tumama sa gilid ng kanyang ulo.           Si Tandang Warner ay hinihimok ang mga tao, “Hala, hala, pagtulungan natin.” Nasa unahan ng lumulusob na pulutong sina Steve Adams na katabi si Mrs. Graves.           “Hindi makatarungan, hindi tama,” atungal ni Mrs. Hutchison sa paraang nagmamakaawa at ang buong bayan ay pinaligiran siya."
Mga Kuwento sa Pasko,"1. Sapatero si Salvador. Nang mahal pa ang halaga ng sapatos, malakas ang kanyang negosyo. Ngayon ang mga sapatos ay gawa na ng makina. Galing sa Tsina. Napakamura na. Nagsara ang pinapasukan niyang gawaan ng sapatos sa Marikina at ngayon ay taga-ayos na lamang siya ng mga luma at nasirang sapatos. Iyong napudpud ang takong o lumawit ang suelas o napunit ang tahi.           Noong kasagsagan ng hanapbuhay, malakas ang kita ni Salvador. Iyon lamang sapatos na ginawa niya para kay Imelda Marcos, hindi niya mabilang.           Pasko ang panahon ng pagbili ng mga sapatos, lalo na ang mga sapatos na pambata. Naging kaugalian ng mga magulang na ang mga anak ay bihisan ng maganda sa araw ng Pasko. Ang sapatos ay kabilang sa mga bagong kagamitan o kasuotan na ibinibigay sa mga anak sa nasabing pinakamahalaga at pinakamasayang pagdiriwang ng taon.           Noong araw na wala pa ang MRT sa ibabaw ng Avenida Rizal, ang kalyeng iyon at ang Echague ang katatagpuan ng mga naglalakihang department stores na nagtitinda ng sapatos. Pinakasikat sa kanila ang Good Earth Emporium at ShoeMart; oo, may ShoeMart na noon.           Akay-akay ang mga maliliit na bata, ang mga magulang ay lakad sa Avenida Rizal, pinapasok isa-isa ang mga tindahan, tinitingnan ang sapatos at naghahanap ng pinakamababang presyo. Katulad ng maraming bagay na binibili sa Filipinas, may tawaran sa pagbili ng sapatos. Kahi’t na piso lamang ang pinag-uusapan ay mahaba ang tawaran sapagka’t hindi madali ang pera; kahi’t na piso ay pinaghaharemonan.           Ang sapatos na ibinibili para sa mga bata ay mahaba, malaki kaysa paa nila. Ang katuwiran ay lumalaki ang paa. Kailangan ay hindi mapagkalakihan kaagad ang sapatos. Sayang ang pera.           Sikat noon ang sapatos na gawa ng Ang Tibay; at alam na ninyo ang dahilan. Kung sapatos na goma naman ay Elpo ang popular. Wala pa noong Nike at Adidas. Wala pa rin noong mall.           Ang kaisa-isang anak ni Salvador, pitong-taong gulang na lalaki, ay naghahanda sa pagdating ng Pasko. Katatapos lamang niya ng paggawa ng parol na hugis bituin at yari sa manipis na papel na kung tawagin ay papel de japon. Pag-uwi ng ama ay pagtutulungan nila ang pagsasabit nito sa bintana.           Taon-taon, ang dasal ng bata sa panahon ng Kapaskuhan, ay ipagkaloob sa kanya ng Santo Ninyo ang lakas at kalusugan na karaniwan ay angkin ng mga batang kaedad niya. Ang Pasko ay panahon ng pagbibigayan, ng pagkakamit ng pinapangarap. Hindi nawawala ang pag-asa sa puso ng anak ni Salvador.           Hindi maigawa o di kaya ay maibili ni Salvador ng sapatos ang anak. Hindi maaaring makapagsapatos ang anak, hindi siya nakalalakad. Siya’y pilay, putol ang mga paa sanhi ng isang sakuna.  2.           Nang dumating si Daniel sa buhay ng mag-asawang Ted at Mary, hindi siya mapalagay. Naninibago sa lugar at sa mga tao. Kamot siya nang kamot sa buong katawan at itsurang nayayamot.           Tatlong-taong-gulang si Daniel, katamtaman ang timbang, panot ang ulo. May mga sugat at pasa sa ulo. Nakatsinelas lamang at lumang-luma na ang kamisetang kasuotan.           Dinala ni Mary ang bata sa doktor. Binigyan siya ng gamot para sa mga galis na nakakalat sa katawan at ulo. Binigyan din siya ng gamot na pamatay ng “alaga” sa tiyan; pati bitamina na pampalakas at pampagana sa pagkain.           Nilinis, pinaliguan, dinamitan, binusog sa pagkain at pagmamahal ang bata. Makalipas ang isang linggo, ang bata ay nagsimula nang maging magandang lalaki. Nawala ang mga kati sa katawan at ulo. Nakuha na niyang tumawa at makipaglaro.           Magpapasko kung kaya’t ibinili ng bagong damit, sapatos, at laruan ang bata. Nang mamasyal ang mag-anak sa karnabal ay isinama si Daniel.           Galing si Daniel sa bahay-ampunan. Tuwing Magpapasko ay “ipinahihiram” ang mga ampon sa mga mag-anak na ibig maging “tagapag-alaga” sa panahon ng pagdiriwang. “Adopt-A-Child At Christmas”, pamagat ng programa ng bahay-ampunan. Sina Ted at Mary ay kabilang sa mga magulang na sumagot sa paanyaya.           Batang paslit pa si Daniel at di pa nauunawaan ang tunay na takbo ng buhay. Kapag nagkaedad na siya ay matututunan niya na hindi pala makatuwiran ang buhay. Magtataka siya bakit iba’t iba ang kapalaran ng tao. Bakit may mahirap, may mayaman. May malusog, may maysakit. May mga taong minamahal, may mga taong ulila, nag-iisa sa buhay. Kung sino ang nagpapasiya sa kapalaran ng tao.           Sa kanyang murang kaisipan, ano ang malay ni Daniel kung kanino siyang anak at kung bakit siya iniwan sa ampunan?           Nadama ni Daniel ang pagiging kabilang sa isang masagana at masayang tahanan. Natikman niya ang pakiramdam ng may nagmamahal. Nagkaroon siya ng pagkakataong makapaglaro. Nagkaroon siya ng sigla. Nagkaroon ng ningning ang kanyang mga mata. Naranasan niya ang makatulog sa gabi na may katabing “magulang”.           Sa bahay-ampunan, di mahalaga ang edad. Kahi’t na ang pinakabata, basta nakalalakad na at nakapagsasalita, inaatasan na magluto ng kanyang pagkain, maglaba ng kanyang damit, maglinis ng bahay, magtapon ng basura. Sa araw ay kailangang mag-aral at gumawa ng mga basket, kuwintas at pulseras, at kung ano pa mang mapagkakakitahan ng bahay-ampunan.           Makalipas ang Pasko at Bagong Taon ay ibinabalik ang mga bata sa bahay-ampunan. Nang si Daniel ay ihatid, ayaw niyang bumaba sa kotse. Binuhat siya ni Ted papalabas ng kotse at inilalapag siya sa lupa nguni’t ayaw siyang bumitiw. Pagkahigpit-higpit ang yakap sa “ama”.           Nagsisisigaw si Daniel at kay lakas ng iyak. Naghalo ang luha, pawis, at laway sa kanyang mukha. Hanggang sa huli ay nakapulupot siya na parang sawa sa binti ni Ted.  3.             Biyuda si Esperanza. Unang Pasko na hindi kapiling ang yumaong asawa. Ang mga anak niya ay may edad na at may kani-kanilang familia na.           Nag-iisa siya sa pagsapit ng bisperas ng Pasko. Ni maghintay ng hatinggabi, ng Noche Buena, ay hindi na binalak ni Esperanza. Iniisip niyang itutulog na lamang niya ang gabi.           Naaalaala niya ang mga nakaraang Pasko. Ang buong mag-anak ay magkakasama sa bisperas. Nagluluto siya ng hamon tsina at kakaning-Filipino. Nagkakantahan sila at nagma-mahjong buong gabi. Nag-iinuman ng beer ang mga lalaki; ang mga babae ay humihigop ng tsaa.           Di na mangyayaring muli ang gayong pagsasama-sama, pagsasaya. Wala na ang kanyang asawa; at ang mga anak naman ay may kani-kanila nang buhay.           Bago matulog ay binuksan ni Esperanza ang kanyang maliit na Bibliya at tinunghan ang isang pahina tungkol sa kapanganakan ni Hesu Kristo. Naging ugali niya na magbasa ng Bibliya sa tuwing siya ay may bagabag sa damdamin at nang siya ay makatamo ng kapayapaan.           Ang Pasko ay tungkol sa Bata na isinilang na ang paniniwala ay Siya mismo ang Diyos na nagkatawang-tao. May dalawang babae sa kasaysayan na naging daan upang mapasilang sa mundo ang Bata.             Luke 1:39-45.           Pinili ng Panginoon ang dalawang babae, dalawang pangkaraniwang babae, na maging bahagi ng Kanyang balak. Hindi, maging sa guni-guni, inaasahan ng dalawang babae na sila ang magiging lalagyan ng Tagapagligtas.           Si Elizabeth, ang maybahay ni Zechariah, pari sa simbahan ng Hudeo, may edad na na babae at nahahanda na sa pagkakaroon ng tahimik na buhay sa piling ng asawa; naging mabiyaya ang buhay bagama’t hindi nagka-anak. Matatapos ang lahi ni Zechariah sa oras na siya ay mamatay.               Masakit sa kalooban ni Elizabeth (na ang pangalan ay nangangahulugan ng “Ipinangako ng Diyos”) na hindi siya nagkaanak; sa paniniwala ng mga Hudeo, ang di pagkakaroon ng anak ay isang malaking bahid sa karangalan. Maipagpapalagay na may panahong inisip ni Elizabeth na siya ay nalimot ng Panginoon – hindi dininig ang matagal na niyang hinihiling. Malamang na sa huli ay tinanggap na niya ang kanyang kapalaran at sa kanyang pagtanda at pagkamatay ay maglalaho na lamang siya na tila bula.           Nguni’t may magandang balak pala ang Panginoon. Ginamit ng Diyos si Elizabeth, isang matandang babae, upang maging sisidlan ng binhi na naging si Juan, ang nagbukas ng daan para kay Hesus. Kung ano man ang mga hirap sa panganganak ay di naranasan sanhi ng pagpapala ng Diyos.           Si Maria, sa kabilang panig, ay bata pa at nasa tamang panahon ng pag-aasawa. Karaniwang buhay lamang ang kanyang inaasahan bilang asawa ng karpenterong si Jose, na higit na may edad kaysa kanya. Walang pambihirang katangian si Maria; walang nagawa siyang maituturing na kalugud-lugod; datapuwa’t pinili siya ng Diyos na maging “ang pinaka-namumukod sa lahat ng babae” sapagka’t siya ang magiging sisidlan ng kaisa-isang bugtong na anak ng Diyos, si Hesus.           Magkamag-anak sina Elizabeth at Maria kung kaya’t nang magdalang-tao si Elizabeth ay nalaman kaagad ni Maria ang kamangha-manghang pangyayari. At nang siya, si Maria, naman ang magdalang-tao sa pamamagitan ng Espiritu Santo ay hindi niya maitago ang kaligayahan. Ibig niyang puntahan kaagad si Elizabeth upang maibahagi ang magandang balita.           Nakiisa ang Diyos sa kasaysayan ng tao. Ang Diyos na lumikha sa buong universo at Siyang nagpapa-inog sa mga planeta sa kani-kanilang landasin ay nagpakumbaba at inilagay ang kanyang Sarili sa sinapupunan ng isang karaniwang babae at doo’y narinig Niya ang kuwentuhan at tawanan ng dalawang buntis na babae na nag-uumapaw ang kagalakan sa tinamo nilang pagpapala.           Naisip ni Esperanza na siya ay karaniwang babae rin na pinagkalooban ng Diyos ng mabuting asawa at malulusog na anak. Ang Pasko ay tungkol sa pagsilang ng Bata; ito ri’y tungkol sa kadakilaan, kabayanihan ng babae na mula kabataan hanggang sa katandaan ay siyang simula at wakas ng bawa’t mag-anak.              Siya’y naging babae, naging ina, naging lola. Kahalingtulad ng dalawang ordinaryong babae sa Bibliya na naging daan sa pagkakaroon ng magagandang kasaysayan sa buhay ng katauhan, siya ang nagdala ng binhi na naging simula ng masasayang kasaysayan sa buhay ng isang mag-anak. Natupad na niya ang kanyang papel sa mundong ibabaw.             Maya-maya ay nawala ang pangungulila ni Esperanza sa bisperas ng Pasko. Tiniklop ang Bibliya at humiga na upang matulog, dala ang paniniwalang siya, bilang babae, bagama’t maglalaho man na tila bula sa paningin ng kanyang mga anak at apo, ay nasa pagpapala ng Diyos.    4.           Trabahador sa Saudi si Mario. Ibig niyang masorpresa ang asawa at mga anak. Umuwi siya sa Filipinas na walang pasabi. Walang sumundo sa kanya sa airport. Dala-dala ang mga bagahe at kung ilang kahon na punong-puno ng mga pasalubong ay kumuha siya ng taksi at nagpahatid sa kanyang bahay sa Quezon City.           Ang taksi ay namaybay sa kalyeng maliit na maraming bata at asong nakahambalang sa daan. Ang mga nakaistambay sa kanto ay nagtapon ng paningin sa sakay ng taksi. “A, dumating na ang kapitbahay nating mayaman,” ika nila.            Bago marating ang bahay ay may humabol na binatilyo sa taksing bumagal na ang takbo at kinausap si Mario. “Pasakayin ninyo ako. Ituturo ko kung saang bahay lumipat si Aling Tessie,” sabi ng binatilyo.            Nagulat si Mario. Inutusan ang driver na sumunod sa direksyong ibinibigay ng binatilyo.              Ang bahay ay mas malaki kaysa dating bahay at maayos ang tindig at panglabas na desenyo. Ang asawa at mga anak ni Mario ay nasa umpukan sa harapan ng bahay at nang makita siya ay nagsigawan at nagtalunan sila sa tuwa. “Ang tatay ko! Ang tatay ko!”             Nang makapasok na sa bahay si Mario ay namangha siya sa nakita niyang pag-asenso ng kanyang mag-anak. Ang ipinapadala niyang salapi buwan-buwan ay nagamit ng asawa sa mabuting paraan. Maaliwalas ang bagong tahanan at puno ng mga kagamitan. Ang mga bata ay mukhang malulusog at masasaya.             Sabi ng asawa, ""May isa pa akong sorpresa sa iyo. Ang batang iyan, at itinuro ni Tessie ang isang dalawang taong batang-babae na napakaganda ang mukha at tikas, ""yan si Pinky, anak mo. Nang umalis ka patungo sa Saudi ay dalawang buwan na pala akong buntis.""             Nilapitan ni Mario ang bata at sinipat ang mukha nito at niyakap. Sa isipin lamang niya ay nasabi sa sarili, “Siguro anak ko nga ito; hindi naman niya kamukha si kumpare.”             Sa bisperas ng Pasko, si Mario, na ibig sorpresahin ang familia ay siyang nasorpresa.             Bumalik tayo sa anak ni Salvador. Ang bata ay hinandugan ng Rotary Club ng isang wheel chair at hindi na naging problema ang ""paglakad"" papunta sa eskwela.             Sina Ted at Mary ay nag-apply sa Social Welfare Department upang maampon ang kanilang alaga sa bahay-ampunan. Naging ""tunay"" na anak nila si Daniel.             Dumating ang mga anak at apo ni Esperanza noong bisperas ng Pasko, nagkantahan sila buong gabi at nagsalo sa pagkaing dala ng mga anak."
"Bagong Taon, Bagong Buhay"," Isang buong taong naghari sa tahanan ni Huwan ang di kilala at di inanyayahang panauhin. Makapangyarihan ito, hindi maaaring pigilin o paalisin; hinahamak ang mga naninirahan sa bahay at siyang nagpapasiya sa mga mangyayari sa kanilang buhay.                Tsuper ng taksi si Huwan. Noong araw ay driver siya ng isang executive sa Makati. Nang ang executive ay nag-immigrate patungong Amerika, nagulo ang kanyang hanapbuhay. Maayos ang pasuweldo sa kanya, may pabahay pa; kung siya’y kinakapos ay madaling nauutangan ang executive, kalimitan ay hindi pa tinatanggap ang bayad kapag ibig na niyang bayaran ang utang. Kung baga, utang kalimutan.                Tila siya matsing na itinapon sa dagat. Kailangang lumangoy na walang katulong upang mabuhay. Ibinigay sa kanya ng executive ang isang kotse at ito’y ginawa niyang taksi. Umalis man ang executive ay nag-iwan naman ng puhunan na maaaring ikabuhay ni Huwan at ng kanyang pamilya.                Naitatawid ni Huwan ang pangangailangan ng pamilya sa pamamagitan ng pagpapasada ng taksi. Kung pang-araw-araw lamang na kakainin at baon ng mga bata sa eskwela ay nakakayanan niya. Patang-pata lamang ang katawan niya sapagka’t di pa man sumisikat ang araw ay lumalabas na siya upang pumasada. At inaabot siya hanggang sa sibsib ng gabi bago nakauuwi. Araw-araw na ginawa ng Diyos ay ginagaygay niya ang mga lansangan, naghahatid ng mga pasahero, gamit ang sasakyang hindi naman napakainam ang takbo sapagka't hindi naman bago, at gaygay niya ang mga kalsadang masisikip sa gitna ng heavy traffic at kainitan ng araw. Kayod marino ang trabaho ni Huwan.                Noong araw ay nakukuha pa niyang matulog sa awto habang hinihintay ang amo. Kalimitan ang pinupuntahan nila ay bahay at opisina lamang. Kapag oras ng tanghalian at hapunan ay kasalo pa siya sa pagkaing ipinabibili ng amo. Magaan at masagana ang kanyang trabaho noon.                Nguni’t ngayon ang nakapangyayari nga ay ang panauhin ni Huwan sa bahay. Simula nang dumating ito ay kung anu-ano nang mapapaklang pangyayari ang nagaganap sa kanyang buhay.                Unang-una ay umalis ang executive at siya’y napabayaang “lumangoy” na sarili.                Ang mahapdi mo nito, isang gabing nag-o-overtime sa pasada si Huwan ay nadisgrasya pa siya. May dalawang lalaking sumakay na nagpahatid sa may bandang Caloocan na kagalang-galang ang kasuotan at pagmumukha. Iyon pala ay mga holdaper!                Tinutukan siya ng baril. Kinuha ang kanyang kita sa maghapon at pagkatapos ay pinababa siya ng taksi. Pinahubad ang kanyang pantalon at sinabing lumakad na siya at huwag lilingon at kung hindi ay babarilin siya.                Pati ang taksi ni Huwan ay tinangay ng dalawang mandarambong.                Nagpatuloy sa pagtakbo, paglakad, si Huwan na walang pantalon sa kalagitnaan ng gabi sa pook na madilim, na kakaunti ang bahay at lugar na di niya kabisado. Nang maglaon ay may napadaang police car at siya ay inihatid ng pulis sa bahay, matapos na siya ay matanong sa presinto.                Naging taong-bahay, pansamantala, si Huwan sapagka’t wala na siyang gagawin o pupuntahang trabaho. Ang asawang si Selya ay nagtitinda ng kakanin sa palengke. Naging si Selya ang “padre de familia”, pansamantala, ang bukod-tanging tao sa pamilya na kumikita.                Minsan ay balisang-balisa si Selya, hindi tuloy nakapagtinda noong araw na iyon.                “Huwan, may ipagtatapat ako sa iyo,” simula ni Selya.                “Alam ko na. . ., ubos na ang puhunan mo.” Sabat ni Huwan.                “Hindi. Iba pang bagay.”                “Naholdap ka rin at natangay ang kinita mo!”                “Hindi. Huwan, huwag kang magagalit sana. . .” pasubali ni Selya.                “Buntis ang anak mong dalaga.”                Namula sa galit ang pagmumukha ni Huwan. Nagngingitngit siya na nagsabi nang, “Nasaan ang p_ _ _ _ _ _ -inang anak mo na iyan. Mapapatay ko ‘yan!”                Ang dalagang anak nina Huwan at Selya ay sumama sa boyfriend na kapitbahay nila. Walang trabaho ang lalaki at di pa nakatatapos ng pag-aaral. Gayon din ang anak na dalaga. Pakainin pa ay pumasok na sa buhay na magulo. Di pa kayang pakainin ang sarili ay kumuha pa ng ibang tao na pakakainin.                “Hay, naku,” sabi ni Huwan. Magbibigti na yata ako sa sarili.""                Samantala ay nakamasid lamang ang panauhin, tatawa-tawa, tila nalulugod sa mga nangyayaring trahedya.                Matatapos na ang taon. Isisilang ang anak ng dalaga, ang apo nina Huwan at Selya, bago magbagong taon.                Masakit ang ulo ni Huwan sa pag-iisip kung papaano niya mababayaran ang panganganak ng anak. Kailangang may deposito sa ospital; kung hindi ay tatanggihan ang panganganak doon. Paano kung caesarian ang delivery? Lalong kailangan ang higit na malaking salapi upang mairaos ang panganganak.                Napilitan si Huwan na tawagan nang long-distance ang dating amo upang makahingi ng tulong.                Hindi naman siya tinanggihan ng dating amo. Nagpadala ng pera kay Huwan at nakapanganak nang maluwalhati ang anak.                Ilang araw na lamang ay bagong taon na. Lihim na sinadya ni Huwan ang Meycauayan upang doon ay bumili ng mga paputok na malalakas ang putok; katulad ng bawang, five-star, super lolo, at sinturon ni Hudas. Naghanda din siya ng mga lumang gulong at pangsamantalang itinago ang mga ito sa ilalim ng bahay.                Nagiging tila war zone ang buong Kamaynilaan sa tuwing bisperas ng bagong taon. Sa dami ng paputok, kuwitis, ingay, at nag-aapoy na goma, ang buong paligid ay nababalot ng nakatutulig na ingay at usok na may mabahong amoy.                Nababaliw sa takot ang mga batang di nakauunawa sa nangyayari; nahihintakutan ang mga alagang aso at pusa at marami sa kanila ang naliligaw sa paghahanap ng lugar na mapagtataguan.                Napakahalaga ng araw ng paputok kay Huwan. Bagong taon, bagong buhay ang dapat na mangyari.                Ilang minuto bago mag-alas dose ng Disyembre 31, inilatag ni Huwan ang tatlong gulong na goma sa harapan ng kanyang bahay at sila’y binuhusan ng gaas bago sinilaban. Agad na sumigabo ang apoy. Isa-isa niyang ibinato ang mga paputok sa gitna ng nag-aapoy na goma. Nang marinig niya ang pagsabog, ang nakaliligayang dagundong ng mga paputok, nasiyahan si Huwan at napangiti. Maya-maya ay humahalakhak na siya sa tuwa na tila baliw. Bungkos bungkos nang paputok ang ibinabato niya sa apoy, hindi na isa-isa, at ang resulta ay talagang nakahihindik na ingay.                “Ha,ha,ha! Siguro naman ay lalayas ka na sa pamamahay ko!” Hamon ni Huwan sa panauhin.                “Anong nangyayari sa iyo, Huwan,” tanong ng asawa. “Tila ka nababaliw.”                “Ang sabi ng nanay ko sa akin noong ako’y bata pa, takot daw sa ingay ang mga masasamang ispirito. Ang ispirito ng kamalasan, ispirito ng sakit, ispirito ng di pagkakasundo sa tahanan; Selya, itinataboy ko ang walang kakuwenta-kuwenta nating kasambahay.”                Patuloy sa pagtatapon ng paputok sa apoy si Huwan habang siya’y nagagalak at halakhak nang halakhak sa paniniwalang siya ay nagtatagumpay.                May mga tilamsik ang apoy na lumipad patungo sa bahay. Nasaling ang kurtina at ito’y nag-apoy. Maya-maya ay lumipat ang apoy sa bintana, sa kisame, at ito’y kumalat sa buong kabahayan ni Huwan.                “Sunog! Sunog!” sigaw ng mga taong nakakita na nasusunog ang bahay ni Huwan.                Naghihihiyaw si Selya sa nakikita niyang pagkakasunog ng kanyang bahay at ibig na pasukin iyon upang mailigtas ang ilang gamit nguni’t siya ay pinigilan ng mga tao.                Samantala, si Huwan ay paulit-ulit sa pagsasabi nang, “Tagumpay! Tapos ka na, Mr. Kamalasan. Bye-bye. Di ka na makapangyayari sa aming buhay."
"Iisang Singsing, Dalawang Kuwento","Sinipat na mabuti ni Mang Miroy, ang kilalang platero sa Cervantes (ngayo’y Avenida Rizal), ang brilyante na nasa kaliwang palad niyang nakalahad. Maliit lamang iyon nang bahagya sa karaniwang butil ng mais. Ang sinag ng araw na galing sa durungawang bukas ay tumama sa batong sinusuri niya. Kumislap ito sa tudla ng sinag at sumilaw sa mata niyang nakasipat. Nasinag niya ang maliit na lagablab wari ng apoy sa pinakapusod niyon. Napansin din niya ang makinis na tapyas nito sa mga gilid saka ang iba't-ibang kulay na anaki’y likas na himala ng isang brilyanteng may mataas na kilatis at karapat-dapat na maging tampok ng sinsing man ng isang anak-hari. Sa katunayan, ang batong ito’y iniukol na maging tampok ng isang sinsing na pangkasal. “Malaki ang halaga ng batong ito!” nasabi sa sarili ni Mang Miroy. “Hindi bababa ito sa isang libong piso.” “Pagbutihin sana ninyo ang engaste,” pakiusap ng dalagang nasa likuran ni Mang Miroy. “Mayari kaya ninyo iyan sa Huwebes ng papasok na linggo?” “Si Nydia naman!” sabi ng platero. “Para kang si Donya Pepang, ang mama mo, kung magpagawa. Lagi nang nagmamadali. Mahuhuli yata sa biyahe.” “Nguni’t, Mang Miroy, iba ito,” anang dalaga na biglang pinamulahan ng mukha, pangyayaring lalo pang nagparilag sa katutubo niyang kagandahan. “Alam na naman ninyong gagamitin iyan sa aking kasal sa darating na araw ng Linggo. Saka nabanggit ninyo ang biyahe, at kung itutulot ng Diyos, baka kami ng aking nobyo’y makarating pa sa Paris, Roma, Helsinki at Bruselas.” “Ako na ang bahala, iha,” sabi ni Mang Miroy. “Idalangin natin na huwag sana akong magkasakit.” “Kapag nayari po iyan sa panahon, Mang Miroy,” wika ng dalaga, “ang gantimpala ninyo’y magiging kasiya-siya. Maaaring doble! Iyan ang sabi ng aking nobyo, matapos na maibalita ko sa kanya ang inyong turing sa paggawa ng sinsing na iyan.” “Batang ire!” napapalatak na pakli ni Mang Miroy. “Sa isang kaakit-akit na gaya mo na haharap na sa dambana, dapat na maging kaakit-akit din ang sinsing na yayariin ko. Ngayon pa lamang ay para ko nang nakikita na matapos na maisuot sa palasinsingan mo ang sinsing, ay hahagkan ka niya, hindi lamang minsan, kundi makalawa o makatatlo pa. ”Baka mggselos ang aking nobyo, Mang Miroy, mabuti at hindi ko siya nakasama rito.” “Ngayon, wala nang biruan, sabi ng platero, sa Sabado nang hapon ka magbalik. Bigyan mo ako nang sapat na panahon na magawa ko ang sinsing! Kahimanawari, ineng.”  “Hanggang sa Sabado po ng hapon,” pawakas na sabi ng dalaga, sabay tindig. “Isasama ko po ang aking nobyo upang makilala naman ninyo.” “Nasa iyo nang pagpapasiya iyan, anak.” “Paalam na sa inyo,” ani ni Nydia at lumabas na ng plateriya, tuloy sakay sa kanyang kulay gumamelang kotse. “Sa Sabado nang hapon!,” nasabi sa sarili ni Mang Miroy. “Akala ng maraming nagpapagawa ay madali lamang ang pagyari ng hiyas. Hindi man lamang sumasagi sa kanilang isip na maaaring makasira sa paggawa ang isang platero. Kung ito’y mangyayari, sadyang kahabag-habag ang gaya ko, na sapilitang uutang nang patubuan makabayad lamang sa kapinsalaan. Isipin na lamang kung mabasag ang brilyante sa pagtatampok.” Matapos uminom ng kape, nagtungo si Mang Miroy sa panig ng plateriya na kinaroroonan ng mga butbutin niya. Inihanda ang ilang kailangang kasangkapan, bago nagparingas ng apoy. Natimbang na niya ang puting ginto. Sa pamamagitan ng isang tiyaning tanso na may dalawang dangkal ang laki ay idinarang sa apoy saka itinubog sa asido. Pagkatapos ay buong ingat na pinukpok ng isang maliit na martilyo ang lumamig nang bahagi ng ginto, na siyang inihahanda niyang maging braso. Binilog niya ito, at sinimulan namang ihanda ang panapo sa tuktok ng kabilugan upang mapalapat nang walang panganib sa pagkahulog ang brilyante. Nahirapan siya sa bahaging ito ng paggawa. Matagal siyang nagtrabaho sa sinsing, paulit-ulit – pagdadarang sa apoy, pagtubog sa asido, pagpukpok nang maingat, paghugis at iba pa. Datapuwa’t sa sukat ng palasinsingan ni Nydia at sa pagkakahanda ng pinaka-sapo, mandi’y hindi nagtatama nang tapat ang bahaging iyon ng ginto at ng brilyante.  “Madalian pa naman ang trabahong ito!” bulong sa sarili ni Mang Miroy na ibig nang mayamot. Sa di kawasa’y napailing siya. Kailan man ay di nanginig ang mga daliri niya kundi noon lamang! Kailan man ay hindi siya nangamba sa gawain sa pagyari ng hiyas kundi sa pagkakataong iyon lamang! Ano kaya ang nangyayari sa kanya? Waring masisira ang kadalubhasaan niyang “namana” sa ama niya at sa lolong naglipat sa kanila ng kadalubhasaan sa pagyari ng hiyas. Sayang ang kabantugan ng platerya na kilala sa mataas at mababa mang lipunan ng Maynila at sa mga karatig na bayan.  Walang anu-ano'y umabot sa pandinig niya ang isang tinig­tinig na  para niyang nakikilala . Tinig ng kanyang ama! At narinig niya ang ganitong mga pangungusap na nauulit na naman, makalipas       ang   marami nang taon: “Miroy, ang pagyari ng alahas, gaya ng makailan kong nasabi na sa iyo, noong ikaw’y tinuturuan ko pa sa gawaing iyan, ay isang sining.   Hindi sapat ang kaalaman at karanasan sa pagyari. Kailangan ang mai­ ngat, mapagmalasakit at matatag na galaw ng mga daliri. Gayon din, kailangan kang maging mahinahon at magkaroon ng  pag-ibig sa kaselanan ng iyong gawain.       Kailangan mong ibuhos ang iyong kaluluwa sa pagyari ng isang hiyas na gaya ng ginagawa mo. Hindi ka eskultor, pintor o musiko, subali't alagad ka ng sining, na katulad ng isang makata, ay isang tunay na manlilikha . Sa ibabaw ng lahat, huwag kang maghangad at huwag kang magdaraya. Huwag babawasan ng kahi't isang gramo ang ginto. Huwag mong papalitan ng ibang kahambing ang brilyanteng ipinagkatiwala sa iyo. Miroy, magpatuloy ka na!” Parang nagbago ang pakiramdam ni Miroy. Tila sumiglang bigla ang kanyang katawan. Nawala ang pagod niya't pagkayamot. Humalili'y ang pagtitiwala sa sarili. Minasdan niya ulit ang lagablab ng apoy. Ipinagpatuloy niya ang kanyang ginagawa.              ' Samantalang inilalapat niya ang brilyante sa sapo ng kabilugan ng ginto, waring biglang nasinag niya sa bato ang isang pangitain na bagaman maliit ay maliwanag naman sa kanyang paningin. Sa harap  ng  dambana. . .  sa simbahan . . . siya at si Idad. Noo'y ikinakasal sila. Isinusuot niya sa daliring palasinsingan ni Idad ang sinsing na pangkasal na niyari ng kanyang ama, na tinulungan niya noon. Mababa lamang ang kilatis ng bato subali't sa palagay niya, nang maitampok na iyon sa engasteng puting ginto rin, hindi niya   maaaring ipagpalit pa sa ano mang mahalagang hiyas sa daigdig ang    sinsing na iyon. Wala s_a halaga kundi nasa kayarian na naaayon sa   sining at sa kahulugan: ang sangla ng pag-ibig at sagisag ng pag-iisa   ng dalawang pusong “masasalo sa ligaya't maghahati sa hilahil”. Nagunita niya tuloy ang  dahilan kung bakit masidhi ang pagnanais ng  nagpagawa sa kanya, si Nydia, na mayari agad ang  sinsing na pangkasal. Pag­iisang-_dibdib! Buhat sa pagiging dalaga, tungo sa kalagayan ng isang may-asawa. Maititindig na, pagkatapos, ang isang  tahanan. Magiging ama't ina ng tahanan ang nag-isang-puso. Magkakaroon sila ng mga supling-mga kapilas ng buhay. At ang katuturan ng sinsing na iyon ay magiging ganap. Nailagay niya nang lapat ang brilyante sa tampok ng sinsing .     Natimbang sa braso ang batong maningning. Naging ganap ang kayarian ng hiyas ­- isang tunay na likha ng sining! Nagwakas na rin ang maselang na Gawain niya. Wala nang nalalabi kundi ang pakinisin na lamang ang hiyas. Kung susukatin ang itinagal ng trabaho ay aabot sa limang araw. Hindi siya masisira sa pangako kahi't na idagdag pa ang isang araw ng pagsusuri -- ang  finishing touches, kung baga sa isang larawang guhit ng pintor. Habang nililinis niya ang braso ng sinsing ay iihip-ihip na siya sa maningning na bato. Sa malas niya’y lalong dumilag ito sa pagkakatampok. Natugon   ang hinihingi ng disenyo. Nang matiyak niyang malinis na, kinuha ang timbangan at tinimbang ang bigat ng hiyas. “Dalawang libong piso man ay maaari itong bayaran!” pagmamalaki niya sa sarili. Sumilid na bigla sa isip niya si Idad na may ilang sandali lamang ang nakalilipas ay inanyayahan pa siyang magminindal. Ibig niyang mahangaan ni Idad ang kanyang “obra maestra”. Tinungo niya ito. “Subukin mo ngang isuot ang sinsing na ito,” sabi niya kay Idad. “Nahulaan kong magiging sukatan mo na naman ang aking palasinsingan!” Iniabot ni Idad ang kamay sa kabiyak.  “Saan naroon ang sinsing  mo?” patakang usisa ni Mang Miroy sa asawa nang mapunang wala sa daliri nito ang kanyang “sangla ng pag-ibig”. “Narito sa bulsa ng aking bestido,” ani Idad. “Itinago ko, sapagka't kailangan akong maglinis ng paminggalan.” Sa hindi na makinis na daliri ni Idad, nang maisuot ang sensing na pasadya, parang nagitla si Mang Miroy, waring nakita niya ang daliring hubog-kandila ni Nydia.  “Idad,” sabi niyang nagtataka. “Hindi pa pala nagbabago ang iyong palasinsingan sa kabila ng iyong mahihirap na gawain sa bahay. “Mapagbiro ka, Miroy,” matimyas na tugon ng maybahay ng platero. “Marikit lamang ang sinsing. Sa pagkakatampok ng brilyante na timbang na timbang sa kabilugan ng braso, ang ganda ng hiyas ang iyong nakikita. Ang mga daliri ko'y pinapangit na ng panahon.” “Idad, ikaw naman,” masuyong sambit ni Mang Miroy, “ano man ang isipin mo o ipalagay, ang naipahayag ko'y siyang katotohanan sapagka’t iyan ang aking nakikita.” Ikaapat pa lamang ng hapon, araw ng Sabado, ay dumating na si Nydia sa plateriya ni Mang Miroy. Bagaman nagmamadali ay ibang-iba ang kilos at anyo kaysa dati. Matamlay ang katawan at namu­ mula ang mga mata. “Mang Miroy,” ani Nydia sa nangangapos na tining, “hindi na po matutuloy and kasal!” sabay iyak. “Bakit, anak? Usisa ni Mang Miroy sa malagim na balita, “ano ang nangyari? Ipagtapat mo sa akin. Ako naman ay katapatan ng iyong pamilya.” “May asawa po ang magdaraya na inibig ko't pinangakuang mamahalin habang buhay!” Napasuntok sa katabing mesa si Mang Miroy. “Dinaramdam ko ang pangyayari,” malumanay na saad niya. “Nguni't   narito na ang sinsing.” At iniabot kay Nydia ang isang maliit na estutse. Binuksan ni Nydia ang estutse. “Kay ganda, Mang Miroy!” Bahagyang nangiti ang dalaga. “Sayang! Napakarikit ng sinsing na ito, nguni't tanso pala lamang ang katapat. Natanso ako ng walang-hiya!”  “Huminahon ka, ineng,” payo ni Mang Miroy. “Maitatago mo iyan at magiging buluhan pa rln sa iyong buhay . Magiging tagapagpagunita sa iyo. Bata ka pa, mahaba pa ang landas  na  malalakad mo.” Muling napangiti si Nydia nang marinig ang payo ni Mang Miroy. Dinukot ang sisidlan ng salapi, na nasa loob ng handbag, at iniabot ang isandaang piso sa   platero. “Nydia, labis ito sa aking turing. Sabi ko noon ay limampung piso ang nararapat na ibayad mo sa akin.” “Ngunl't ipinangako sa inyo ng aking magdarayang nobyo na pag-iibayuhin ang kabayaran sa inyong pagod kung mayayarl ang sinsing sa panahon. Ipinasabi niya iyan sa inyo sa pamamagitan ko, hindi po ba?” “Tunay, Nydia,” patotoo ni Mang Miroy, “datapwa't ang kahigtan ng limampung piso ay... tanso na rin ang katimbang. Hindi ko matatanggap iyan!” “Mang Miroy, salamat sa inyo!” anang dalagang nalugod na sa sinabi ng platero. “Ang inyong pagdamay sa akin, sa paraang iyan ng inyong paninindigan, ay  hindi ko malilimot kailan man.” Ngumiti si Mang Miroy. Ilang sandali pa’y tumindig na si Nydia, saka nagpaalam. “Ipinangangako ko sa inyo na itatago ko nang mahigpit ang hiyas na ito. Mamahalin ko, higit pa sa aking buhay!” Parang   nagamot ang malubhang sugat ng puso ng dalaga sa mataas na lipunan ng Maynila. Mabilis na pinatakbo ang lrotse. Walang natanaw si Mang  Miroy buhat sa plateriya kundi ang puting panyolitong ikinaway ng dalaga."
"Isang Supot ng Lansones, Isang Supot ng Mani","Ang Quiapo ay pusod ng Maynila na di natutulog. Dito naghahalo ang mga madasalin, sapagka't ito ang tahanan ng Santo Nazareno; at ang mga mapagsamantala na ang hanapbuhay ay mandukot sa kapuwa. Di magkamayaw ang dating at alis ng mga tao at ng mga sasakyan, ano mang oras ng araw o gabi, sapagka't dito pumupulot ng pasahero ang mga bus at jeepney, at dito rin nagsasadya ang mayayaman at mahihirap na kapuwa ay naghahanap ng bagay-bagay na mabibili nang mura mula sa mga nagbabaratilyo sa bangketa.  Ang unang bahagi ng salaysay na may kinalaman sa isang tinderong Batanggenyo sa Quiapo ay may pagkakahawig sa isang patawa na umiikot sa kuwentuhan ng mga barkada. Bukod sa bagay na ito, ang ating salaysay ay naiiba. Ang ating salaysay ay tungkol sa isang sinto-sinto na itinuring na tahanan niya ang Plaza Miranda sa Quiapo. Labing-walong taong gulang, ang kanyang isip ay katumbas ng sa pitong taong gulang na bata. Maagang naulila sa ina, ang nagpalaki at nag-aruga sa kanya ay ang lola, na ang bahay ay isang kariton na nakaparada sa likuran ng palengke sa Calle Echague, isang dipa ang layo sa ilog Pasig.  Jose ang ngalan niya, at Yosi ang bansag ng mga nakakikilala at kapuwa homeless niya sa magulong distrito na ito ng Maynila. Ang walang tahanan na katulad ni Yosi ay nabubuhay sa araw-araw sa pagpapala ng mga di kilalang tao na napapadpad sa Quiapo. Ang ilan sa mga nagpupunta sa Quiapo ay napapadaan lamang, tungo sa mga sakayan ng bus. Ang marami ay naroroon upang tumingin-tingin sa mga murang paninda na mabibili. At higit na marami naman ang naroroon upang pumasok sa simbahan, mag-alay ng dasal at kandila sa Mahal na Santo Nazareno, ang Tagapagligtas ng mga mahihirap at may suliranin sa buhay.   Si Yosi ay mahilig manigarilyo, kung kaya't binansagan siyang, Yosi. Nguni't ang hinihitit niyang sigarilyo ay hindi kanya; hindi siya bumibili ng sigarilyo kailanman, sapagka't wala siyang pera na panustos sa gayong bisyo. Nakapagsisigarilyo siya sa pamamagitan ng paghingi sa mga kasama at pagpulot sa mga beha na itinatapon sa lupa ng mga tao.   Kung sa pagkain naman ay nakararaos si Yosi sa pamamagitan din ng hingi at pagdukot-dukot ng kakanin sa mga bilao ng mga tindera. Sa gabi, ang mahiligang sulok ng bangketa ang nagiging mistulang silid-tulugan niya, matapos na maglatag ng napupulot na karton at plastic na nagsisilbing sapin, higaan at kumot.  Nakatutuwa ang nangyari kay Yosi at sa tindero ng lansones na taga-Batangas. Panahon noon ng lansones at naglipana sa Plaza Miranda ang mga tindahang-kariton na ang tinda ay lansones. Ugali ng mga tindero na ilagay na sa supot ang katumbas ng isang kilo ng lansones at itinutumpok ang mga supot sa isang panig ng kariton. Sa gayon ay mabilis ang bilihan -- kung may bibili, ang customer ay pupulot na lamang ng supot at magbabayad. Di na kailangang piliin ang lansones, ipasok sa supot at timbangin ito. Ang mga gawaing ito ay nagawa na bago pa dumating ang mamimili.  Nguni't panaka-naka ay may mamimili na makulit. Hindi siya interasado sa lansones na nasa supot at natimbang na. Siya ang pipili sa bungkos ng lansones, isa-isa; pipisil-pisilin at aamoy-amuyin niya ang bawa't bungkos, bago ilalagay ito sa supot. Kung walang langgam na lumalakad sa ibabaw ng mga lansones ay di siya bibili at pupunta sa ibang tindero na ang lansones ay nilalanggam. Ang langgam ang nagpapatunay na ang prutas ay matamis. Ibig din niya na siya ang titimbang sa napiling lansones, upang makatiyak na ang timbang ay tama sa kilo. At bago magbayad ay pupulot pa ito ng isang dakot na lansones, bilang dagdag.  Nang araw na yaon ay may problema sa tiyan si Yosi. Ibig niyang madumi, nguni't wala siyang mapuntahang palikuran. Itinataboy na siya sa palikuran sa simbahan at maging iyong nasa mga restaurant; marahil ay nagsawa na ang mga may-ari ng palikuran sa pagbibigay sa kanya, bukod pa sa hindi siya marunong gumamit ng palikuran.   Dahil sa matinding tawag ng pangangailangan, ang ginawa ni Yosi ay lumapit sa isa sa mga tindahan sa kariton na nagtitinda ng lansones at di nagpahalata na kumupit ng isang supot na pang-isang kilo ang sukat, at ito'y ikinubli sa kanyang kili-kili. Naghanap ng isang sulok na kubli at doon sa supot ay nagparaos sa kanyang sakit ng tiyan.  Makikitang dala-dala ni Yosi ang isang supot na tila ang laman ay isang kilo ng lansones. Maayos ang pagkakatupi niya sa supot at talagang tila ito ay may lamang prutas. At dahil sa itong si Yosi ay sinto-sinto nga, sa halip na ang supot ay ihulog sa basurahan, ito ay inilapag niya sa isang tindahang-kariton ng lansones, habang ang tindero ay hindi nakatingin. Sa makatuwid ay naging mistulang paninda ang dumi ni Yosi at napasama ito sa hanay ng mga lansones na nakasupot na at naghihintay na mabili. Dumating itong customer na laging bumibili ng lansones sa tuwing Biyernes na siya ay nagsisimba sa Quiapo. May edad na babae ang customer na ito na manang na manang ang dating – nakasuot ng damit na kulay lila na gaya ng kulay ng suot ng Nazareno, at may kung anu-anong estampita na nakasabit sa kanyang leeg. Sa tingin ay isa siyang malumanay, mabait at napakamadasaling tao.  Lumapit ang babae sa kariton, sinipat ang nakahanay na mga supot ng lansones at pinili ang isang supot. Pinulot niya ito at inilagay sa timbangan.  -- Husto ba ang timbang nito, mama? -- tanong sa tinderong Batanggenyo. -- Opo, m'am, isang kilo po iyan, sagot ng tindero. -- -- Matamis ba? -- pangalawang tanong ng customer.  -- Syempre naman, ma'am, piling-pili po ang mga lansones ko. -- Kulang sa isang kilo ang laman ng supot, napag-alaman ng customer, ayon sa timbangan, kung kaya't inalis ng customer ang supot mula sa timbangan, binuksan ang supot na hindi tinitingnan ito, at nagbalak na magdagdag pa ng lansones upang maghusto ang timbang sa isang kilo. Wala pa ring tingin-tingin ay ipinasok ng customer ang kanyang kanang kamay sa loob ng supot, na ang balak ay kapain ang mga lansones. Sa halip na ang mahipo ay lansones, naramdaman ng customer na ang nahihipo niya ay bagay na malambot, madulas at basa-basa. Nagtaka ang customer, -- Ano ba ito? -- at sinilip ang laman ng supot, at napasigaw -- Hay, naku, ta _! -- Nagitla ang tindero at bago makapagsalita ito ay nakaramdam na bumagsak sa kanyang kanang pisngi ang isang mainit at masaganang sampal mula sa kamay na mabaho ng galit na galit na customer, na may kasunod pang, -- P_ _ _ _ _ ina mo ka! -- Kinabukasan, habang nakikipagkuwentuhan ang tindero sa kapuwa tindero, ay nasabi ng nakatikim ng sampal -- Ala , e, dito pala sa Quiapo, pag hindi husto ang timbang ng dumi e makatitikim ka ng mura at sampal. --                                             --------------- Noong mga panahon na yaon ay sumibol din sa Quiapo ang mga nagtitinda ng mga bila-bilaong mani. Sa mga bangketa ay di magkamayaw ang mga bilao ng mani na ang bawa't bilao ay may naiibang luto. May mani na pinirito, malutong at may asin. May mani na pula, iyong nababalutan pa ng balok, at iyong mani na puti na nahubad na ang balok; mayroon ding mani na inihaw na buo pa ang balat at mayroon ding maning may balat pa na nilaga sa kumukulong tubig. Hari ng mga magmamani si Tano, isang apat na pung taong gulang na mestisong Intsik, na ang negosyo ay mag-imbak ng mani, galing sa mga bukirin sa probinsya, at ipagbili ito sa mga nagluluto at naglalako ng pangkukot na paborito ng balana. Si Jesse naman, halos ay kaedad ni Tano, ay isa sa mga nagbabagsak ng mani sa kanyang bodega. Kinatawan siya ng isang korporasyon sa Makati na nagtatanim ng mani sa Palawan . Bulto-bultong sako ng mani ang ibinabagsak ni Jesse sa tuwing may ipinadadalang ani ang mga nasa bukid. Ang transakyon ng dalawa ay nagkakahalaga ng libo-libong piso buwan-buwan. Kailangan ni Tano si Jesse at dahil marunong siyang magpahalaga sa gawain nito ay palaging may balato siya para sa kanyang supplier. Sa dulo ng kanilang pakikipag-usap ay may iniaabot na supot ng hilaw na mani si Tano kay Jesse, kasama ang bulong na -- Heto ang dalawang kilong mani; tiyakin mo na makaaabot kay Trining, (asawa ni Jesse). -- Pagdating sa bahay ay ibinubuhos ni Jesse ang nilalaman ng supot at kahalo ng mga mani ay may bungkos ng tig-iisang daang pisong salapi – regalo ito ni Tano o pabuya sa pagpapanatili ng magandang hanapbuhay sa mani na namamagitan sa kanilang dalawa. Magara ang auto ni Jesse. Malimit na may suot na bagong polo shirt, kung di man, bagong sapatos o relo. Malinaw na nakaririwasa sa buhay si Jesse. Malimit din na siya ay kumakain sa restaurant, habang ang mga kasamahan sa trabaho ay sa office lamang kumakain ng pagkaing-tira galing sa bahay. Makailang ulit na isinasama sa lakad ni Jesse, hinggil sa pagbabagsak ng mani sa Quiapo, ang bagong graduate na si Dado. Ito ang naging utos ng amo ni Jesse, na magsanay ng isang assistant na, pagdating ng araw, ay makapapalit sa kanya. Bagong graduate si Dado at ang pagtitinda ng mani ay malayo sa kanyang pinapanagarap na karera. Nag-aral ng economics sa Ateneo si Dado, at ang kanyang pangarap ay maging isang tanyag na bangkero o di kaya ay ekonomista sa gobyerno. Tinanggap niya ang pagiging alalay ni Jesse, sa isip na, tutal ito naman ay pang-unang hakbang lamang patungo sa katuparan ng kanyang tunay na pangarap. Matalino at matalas ang pag-uunawa ni Dado sa kahulugan ng mga kilos ng mga tao at ng mga nakikita niya sa kanyang kapaligiran. Bukod pa rito ay masasabing idealistic si Dado, gaya ng maraming bagong graduate. Ang prinsipyo, sa kanila, ay higit na mahalaga kaysa sa salapi. Ang pagiging tapat at malinis sa pakikitungo sa mga kausap sa hanapbuhay ay isang matigas na panunutunan na hindi mababali. Sa isang kagyat ay napansin na niya kaagad ang hilig sa luho ni Jesse, na di maaring pairalin kung suweldo sa opisina lamang ang panggagalingan ng kita. May hinuha kaagad si Dado na si Jesse ay may ginagawang kababalaghan, kung kaya't nagkakaroon siya ng salapi na panustos sa kanyang mga luho. Sa tuwing maghahatid ng mani sa bodega ni Tano ay kabuntot ni Jesse si Dado. Ipinaliliwanag ni Jesse sa batang assistant ang sunod-sunod na hakbangin na dapat ay matupad, mula sa simula hanggang sa dulo, upang ang transaksyon sa mani ay maisakatuparan nang maayos. Mabuting estudyante si Dado, kung kaya't mabilis niyang natutuhan ang kalakaran sa negosyo ng mani. Umabot ang pag-aaral hanggang sa punto na kung may mangyayari kay Jesse ay maipagpapatuloy na ni Dado ang gawain ni Jesse na walang pangambang siya ay magkakamali o ang korporasyon ay malulugi hinggil sa hanapbuhay sa mani dahil sa kanyang  pagkakamali. Hindi lingid sa kaalaman ni Dado ang tungkol sa supot ng mani na sa tuwing bago maghihiwalay sina Tano at Jesse ay tinatanggap ng huli bilang pasalubong sa asawa. Malalim na pinag-isipan ni Dado na ang nakikitang pag-aabutan ng supot ng mani ay di pangkaraniwan. Bakit bibigyan ng mani si Jesse, samantalang siya ang pinagmumulan ng mani? Bakit ito ibinibigay kay Jesse na nakasupot na at ginagawa ang paglalagay sa supot sa paraang walang nakakikita? Patago? Bakit si Jesse lamang ang binibigyan ng mani, samantalang naroon din siya sa eksena at kasa-kasama ni Jesse sa tuwing may paghahatid ng mani? Napaghinuha ni Dado na ang mani ay suhol o naglalaman ng suhol ang supot ng mani. Nguni't, pansamantala, ay walang balak na magsumbong o gumawa ng ano mang hakbangin si Dado. Lumipas ang ilan pang buwan, nagkaroon ng stroke si Jesse at naging baldado siya. Si Dado ang naging kapalit sa trabaho. At kung si Tano ang naging hari ng mga magmamani sa Quiapo, ang korporasyon naman ni Dado ang naging pinakamalaking tagapaghatid ng mani galing sa pataniman; at si Dado ang naging mistulang prinsipe na maaaring bumuhay o pumatay sa hanapbuhay ni Tano o ng korporasyon. Dumating ang panahon ng pagsubok. Isang araw, nang matapos na ang lahat ng gawain tungkol sa paghahatid ng mani sa bodega ni Tano; nang araw na iyon ay isang trak ng mani na nakapaloob sa bulto-bultong sako ang naging transaksyon nina Tano at Dado, na ang naging halaga ay umabot sa P150,000.00.  Tuwang-tuwa si Tano na nagpatuloy ang pagkakaroon niya ng mani na mataas ang uri na naipagbibili niya at tumutubo ng malaking halaga, kahi't wala na si Jesse. Tiyak na malaki ang kanyang kikitahin, sa tuwing may delivery si Dado. Bago umalis si Dado noong araw na iyon ay nagpasalamat nang labis si Tano, at iniabot sa nakababatang bagong partner ang isang supot ng mani. -- Ito ay para sa iyo, Dado. -- Alam ni Dado na ang nangyari na ay mangyayari muli, at mahirap na ang ganitong tadhana ay mag-iba pa. Tinaggap niya ang supot, sapagka't kung tatanggihan niya ito, ay baka ikasama ng loob ni Tano. Bukod doon ay, kung tatanggihan niya ang supot, ay di niya malalaman kung totoo ang hinuha niya na ang supot ay may naglalaman ng suhol. Dahil tinanggap niya ay aakalain ni Tano na siya ay katulad din ni Jesse na mabibili sa suhol ang prinsipyo. Tila walang pakiramdam at wala sa isip na tinaggap ni Dado ang supot. Salo ito sa palad na tila munting kayamanan nang magsimulang maglakad patungo sa sasakyan ng bus. Nang naroon na siya sa kalagitnaan ng Plaza Miranda, ay may taong biglang sumulpot sa kanyang kanan, isang binatilyo; hinablot ng di kilalang tao ang supot mula sa kanyang kamay, bago tila sibat na tumakbo patungo sa kakapalan ng tao. Walang nagawa si Dado kundi ang mamangha sa bilis ng mga pangyayari. Sinundan niya ng tingin ang umagaw sa supot; siya'y lumiko sa isang panulukan at tuluyang nawala na parang bula. Nang gabing iyon ay may pasalubong na mani si Yosi sa kanyang naghihintay na lola, na sa buong araw ay inaasam-asam ang lasa ng pagkain, kung sakaling mayroong pagkaing darating. Nang gabi ring iyon, kung papalarin, ay magkakapera ang matandang babae na magagamit niya sa pagpapatingin sa doktor sa darating na bukas."
"Alberto Segismundo Cruz - Malbarosa, Makinis at Bughaw ang Kabibi, Dapit-hapon ng Sining","Umuulan noon. Masisinsin ang patak. Nguni't masisinsin ma'y patak din ng ulang malaong hinihintay ng tigang na lupa. Unang luha ng langit, unang ambong sa palagay ng isang makata’y “mga ambon ng Abril na nagpapabukad sa mga bulaklak ng Mayo!""  Buong lungkot na minamasid, noon, ni Elvira ang binatang kawal na nasa kanyang pagpapala. Makaraan ang ilan pang saglit ay ibinaling ang tingin sa durungawang nakabukas — sa maliit na durungawang iyon ng pagamutan ng hukbo, hindi kalayuan sa larangan ng labanan — at natiyak niyang umuulan... umaambon… lumuluha ang langit!  Ibinalik na muli ng dalagang ""nurse"" ang tingin sa binatang nakaratay — sa kawal na sugatan at nilalagnat pa bago hinawakan ang pulso nito. Nangunot ang noo ni Elvira at nagbuntong-hininga nang malalim. Kung sa labas ng pagamutang iyon ay umuulan o umaambon, sa loob naman ng kanyang dibdib ay may bagyo; nakataas ang ikapitong palatandaan ng bagyo ng dalamhating halos ay lumuluray sa kanyang puso. Paano'y nasa harap niya ang sinasabing binatang bayani, nguni't... ah! ayaw niyang bitiwan ang pangungusap! Nadaraig siya ng simbuyo ng damdaming nakapangyayari sa kanyang kalooban at ng alapaap na nagpapadilim halos sa kanyang isip. Habag, oo, nahababag siya. Datapuwa't siya ay napopoot din naman. Habag at pagkapoot! Tungkulin at paghihiganti! Karangalan at pagkadungis nito! Utang at kabayaran! lyan, iyang lahat ang sumusurot sa kanyang isipan. Ano ang marapat niyang gawin? Bathala! At nang matiyak niyang siya'y ganap nang napag-isa sa harap ng maysakit ay naibulong niya ang ganito: ""Diyos ko! Hulugan po Ninyo ako ng liwanag ngayon din upang mapanuto ako sa dapat kong gawin. Dapat kaya siyang mabuhay o dapat nang mamatay? Ngayong itinulot Ninyo, Poong Bathala, na matagpuan ko ang lalaking malaon ko nang hinahanap sa pagdungis ng aking karangalan ay di baga Ninyo ako tutulutang makapaglapat ng nararapat na parusa sa kanya?"" II. Wala pang isang oras ang nakalilipas ay inihatid ng kamilya sa pagamutang iyon ng hukbo ang Tenyente Heraclio Butalid sa pangkat ng artilyerya, makaraan ang isang mabangis na pagpapanagpo sa may paanan ng Bundok Samat. May malubhang tama ng punglo sa kaliwang dibdib at may malalalim pang sugat. Sa mga bisig at hita, ang binatang kawal ay masasabing sadyang nasa malubhang kalagayan. Sa katotohanan, ang punong-manggagamot ay nag-utos na huwag iwan ni Elvira ang maysakit upang magawa nito ang lahat ng nararapat bago tistisin. Kaya't halos ay naririnig pa rin noon ni Elvira ang huling pahayag ng tinurang punong-manggagamot: ""Nasa kamay mo ang kanyang buhay at kamatayan!""    At natatandaan pa ni Elvirang siya'y tumango lamang sa nag-atas. Ni isang kataga ay walang namulas sa kanyang labi. Nababatid niyang siya na ang hukom na magpapasya! Paano'y inihatid man din doon ng Tadhana't ng Pagkakataon ang tanging pinagkatiwalaan ng hiyas ng kanyang pagkadalaga. Sa hinaba-habang panahon at binilis-bilis ng takbo ng mga pangyayari, noon, oo, noon, ay nasa harap niya ang pinag-uusig niya: ang salaring magnanakaw ng puri niya't dangal nang hindi man lamang natutong magpakatapat sa kanyang naging kapangakuan! ""Nasa kamay mo ang kanyang buhay at kamatayan!"" Parang narinig na naman ni Elvira ang huling pahayag na iyon ng punong-manggagamot. At, sa iilang iglap, ay sumaisip niyang kaligtaan ang kanyang tungkulin o ang nararapat na gawin ng isang tagapag-alaga ng maysakit sa isang malubhang nakatakda ang kapalaran, una, kay Bathala, at pangalawa'y sa karunungan, sa pagtitistis. Maaari niyang palitawin, halimbawa na natusukan na niya ng suero ang maysakit, bagaman at hindi pa, dili kaya'y hugasan ang mga sugat nito sa isang paraang hindi maingat upang huwag na maligtas sa pagkakalason ang dugo o dili kaya'y pabayaang tumaas ang lagnat nito hanggang sa magsikip ang paghinga, bukod sa iba pang bagay na maaaring isagawa nang buong pagpapakunwari, nguni't sadyang makapagpapanganyaya sa may karamdaman... sapagka't sa palagay niya'y hindi dapat na mabuhay pa si Heraclio— ang ganitong uri ng lalaking isang tunay na masamang binhi ng lahi! Nakaraan ang ilan pang saglit... Napuna ni Elvirang nagpapawis ang noo ng maysakit samantalang ang labing tuyot na tuyot ay naghihintay naman ng pagpapala — ng maibibiyayang kaunting tubig, ng bahagyang wisik ng dalisay na tubig! Nagunita tuloy ng dalaga ang panahon, ang aambon-ambong langit, na waring pagpapala ng Katalagahan sa tigang na lupa. Tumataas ang lagnat ng nakaratay: hindi mapalagay sa pagkakahiga't lipos ng pagka-balisa. Walang anu-ano'y gumalaw na muli ang tuyot na labi at parang nagbitiw ng pangungusap, nguni't pangungusap na tuyot din, sapagka't di man nakarating ga pandinig ng nag-aalaga. Ano kayang mga kataga ang kanyang binitiwan? Siya kaya'y nagdarasal? Siya kaya'y may tinatawag o. humihingi nga lamang ng kaunting tubig sanhi sa matindi niyang pagkauhaw? Walang anu-ano'y natigatig din si Elvira. Kumuha ng kaunting tubig at inilapit ang sisidlang kristal sa labi ng maysakit upang mabasa man lamang ang mga labi nito. Nang mapadaiti ang lamig sa labing iyon, napatahimik kaagad ang nakahiga. At sa di pagkilos nito ay nagulumihanan si Elvira. Binuksan ang amerikana— ang tapat ng dibdib na mapulang mapula sa dugong nagdaranak — at sa isang bulsa ng maysakit ay natuklasan ang isang maliit na dasalan. Natawag agad ang pansin niya't pananabik sa maliit na aklat, at kapagdaka'y binuksan itong nanginginig ang mga daliri — inisa-isa ang mga dahon na waring may nais na matagpuan sa mga titik ng kabanalang nakalimbag doon. At... nakita niya ang kanyang hinahanap: sa kalagitnaan ng aklat, ipit ng namumula-mula nang dahong anaki'y sadyang ""tagapag-ingat"" ng dakilang lihim. At sa ilang saglit ay namula ang mga mata ni Elvira at dalawang patak na luha ang nangilid sa dalawang magaganda't mapupungay na matang iyon. Para siyang baliw na nagbagong bigla ng kilos at anyo. Niyapos ang maysakit at hinagkan ito sa noo. At tinawag, nguni't di sumagot. Tumawag uli. nguni't di man kumilos ang nakaratay. Kaya't noon din ay ginawa niya nang buong kabilisan, datapuwa’t buong ingat ang lahat ng dapat niyang gawin upang iligtas ang sana'y ibig na niyang mamatay. At nang maisagawa na niya ang lahat — sa loob ng iilang saglit — ay nagdasal siya at sinabing: ""Bathala, maawaing Bathala, huwag Mo Pong tulutang mamatay ang lalaking ibig kong mamatay kangina nguni't ngayo'y ibig ko nang mabuhay!""  Paano'y napatunayan ni Elvirang hindi taksil o sinungaling si Heraclio — ang binatang kawal na noo'y nasa gitna ng buhay at kamatayan. Sa isa sa mga dahon ng maliit na aklat ng kabanalan, na may tandang malbarosa, ay maliwanag niyang natunghan ang ganito:  ""Elvira:  ""Hindi ako nakalilimot sa iyo; simula noon ay pinaghanap kita, nguni't nagkait ang panaho't pati ang mga pangyayari upang matupad ang aking kapangakuan sa iyo. Iniibig kita, katulad ng pag-ibig sa aking inang naghandog ng aklat na ito sa aking kaarawan upang madala ko kailanman sa tapat ng aking puso. “Heraclio.” At higit sa katibayang ito ay nagunita pa rin ni Elvira ang kanyang malbarosang ipinagkaloob sa binata noong gabing ipinagkatiwala niya ang malinis niyang pag-ibig. Ibig ni Heraclio na pangalagaan ng dalaga ang bulaklak, nguni’t siya, si Elvira, ang nagpasiyang iwan ang malbarosa, sapagka’t di na siya bulaklak noon sa kanyang palagay, sapagka’t wala na siyang halimuyak. Gayunman ang kanyang kaluluwa, ang kaluluwa ng kanyang pagkabulaklak ay mananatili, dapat manatili, katulad ng pananatili ng halimuyak ng malbarosa! Bago tinistis ang binatang kawal ay kinailangan ang dugo —ang dugong makakalapat. Inihandog ni Elvira ang kanyang dugo — ipinasubok at, nang matiyak na maaaring gamitin, ay ipinagkaloob! At nang matapos ang pagtitistis at ang maikling panahon ng pagsubok, ang punong manggagamot ay nagsabi: ''Elvira, iuulat ko ang iyong kabayanihan! Dapat kang gantimpalaan ng iyong bayan!"" At si Elvira ay nangiti na lamang, sapagka't nababatid niyang nasa kanya na ang kaukulang gantimpala!"
Liwayway Arceo - Ang Kasulatan ng Banyaga,"Mula nang dumating is Fely kangina ay hindi miminsang narinig niya ang tanong na iyon na tila ngayon lamang siya nakita. Gayong umuuwi siya dalawang ulit sa isang taon - kung Araw ng mga Patay at kung Pasko. O napakadalang nga iyon, bulong niya sa sarili. At maging sa mga sandaling ito na wala nang kumukibo sa tumitingin sa kanya ay iyon din ang katanungang wari ay nababsa niya sa bawat mukha, sa bawat tingin, sa bawat matimping ngiting may lakip na lihim na sulyap. At mula sa salamin sa kanyang harapan ay nakita niya si Nana Ibang sa kanyang likuran. Hinahagod ng tingin ang kanyang kaanyuan. Matagal na pinagmasdan ang kanyang buhok Hindi ito makapaniwala nang sabihin niyang serbesa ang ipinambasa sa buhok niya bago iyon sinuklay. Nandidilat si Nana Ibang nang ulitin ang tanong. ""Serbesa ba 'kama, bata ka, ha?"" Nguniti siya kasabay ang mahinang tango. At nang makita niyang nangunot ang noo nito, idinigtong niya ang paliwanag. ""Hindi masama'ng amoy, Nana."" Ngayon, sa kanyang pandinig ay hindi nakaila sa kanya ang pagtuon ng tingin nito sa kanyang suot. Sa leeg ng kanyang terno na halos ay nakasabit lamang sa gilid ng kanyang balikat at tila nanunuksong pinipigil ang pagsungaw ng kanyang malusog na dibdib. Sa kanyang baywang na lalong pinalantik ng lapat na lapat na saya. Sa laylayan naito na may gilit upang makahakbang siya. ""Ibang-iba na ngan ngayon ang...lahat!"" at nauulinigan niya ang buntung-hiningang kumawala sa dibdib ng matandang ale. Napangiti siya. Alam niyang iyonm din ang sasabihin ng kanyang ina kung nakabuhayan siya. Pati ang kanyang ama na hindi naging maligoy minsan man, sa pagkakaalam niya, sa pagsasalita. Iyon din ang narinig niyang sabi ng kanyang Kuya Mente. At ang apat niyang pamangkin ay halos hindi nakahuma nang makita siya kanginang naka-toreador na itim at kamisadentrong rosas. Pinagmasdan siya ng kanyang mga kanayon, mula ulong may taling bandanna, sa kanyang salaming may kulay, hanggang sa kanyang mag mapulang kuko sa paa na nakasungaw sa step-in na bukas ang nguso. ""Sino kaya'ng magmamana sa mga pamangkin mo?"" tanong ngayon ng kanyang Nana Ibang. ""Ang panganay sana ng Kua mo...matalino..."" ""Sinabi ko naman sa Inso...ibigay na sa 'kin papapag-aralin ko sa Maynila. Nag-iisan naman ako. Ang hirap sa kanila...ayaw nilang maghiwa-hiwalay. Kung sinunod ko ang gusto ni Inang...noon...kung natakot ako sa iyakan..."" Tumigil siya sa pagsasalita. Alam niyang hindi maikukubli ng kanyang tinig ang kapaitang naghihimagsik sa kanyang dibdib. ""Tigas nga naming iyakan nang lumawas ka..."" ayon ni Nana Ibang. ""Noon pa man, alam kong nasa Maynila ang aking pagkakataon. Sasali ba 'ko sa timpalak na 'yon kung hindi ako nakasisigurong kaya ko ang eksamen?"" Malinaw sa isip ang nakaraan. Hindi sumagot si Nana Ibang. Naramdaman niyang may dumaping panyolito sa kanyang batok. ""Pinapawisan ka an, e. Ano bang oras ang sabi no Duardo na susunduin ka?"" ""Alas-tres daw. Hanggang ngayon ba'y gano'n dito?"" at napangiti siya. ""Ang alas-tres, e, alas-singko? Alas-kuwatro na, a! Kung hindi lang ako magsasaya, di dinala ko na rito ang kotse ko. Ako na ang magmamaneho. Sa Amerika..."" ""Naiinip ka na ba/"" agaw ni Nana Ibang sa kanyang sinabi. ""Hindi sa naiinip, e. Dapat ay nasa oras ng salitaan. Bakit ay gusto kong makabalik din ngayon sa Maynila."" ""Ano? K-kahit gabi?"" Napatawa si Fely. ""Kung sa Amerika...nakapunta ako at nakabalik nang nag-iisa, sa Maynila pa? Ilang taon ba 'kong wala sa Pilipinas? Ang totoo..."" Boglang nauntol ang kanyang pagsasalita nang marinig niya ang mahinang tatat ni Aling Ibang. At nang tumingin siya rito ay nakita niya ang malungkot na mukha nito. At biglang-bigla, dumaan sa kanyang gunita ang naging anyo nito nang makita siya kangina. Ang pinipigil na paghanga at pagtataka sa kanyang anyo. Ang walang malamang gawing pagsalubong sa kanya. At nang siya ay ipaghain ay hindi siya isinabay sa kanyang mga pamangkin. Ibinukod si ng hain, matapos mailabas ang isang maputi at malinis na mantel. Hindi siya pinalabas sa batalan nang sabihin niyang maghuhugas siya ng kamay. Ipinagpasok siya ng palanggana ng tubig, kasunod ang isa niyang pamangking sa pangaln at larawan lalo niyang kilala sapagkat patuloy ang kanyang sustento rito buwan-buwan. Iba ang may dala ng platitong kinalalagyan ng sabong mabangong alam niyang ngayon lamang binili. Nakasampay sa isang bisig nito ang isang tuwalyang amay moras. At napansin niyang nagkatinginan ang kanyang mga kaharap nang sabihin niyang magkakamay siya. ""Ayan naman ang kubyertos...pilak 'yan!"" hiyang-hiyang sabi ng kanyang hipag. "" 'Yan ang uwi mo...noon...hindi nga namin ginagamit..."" Napatawa siya. ""Kinikutsara ba naman ang alimango?"" Nagsisi siya pagkatapos sa kanyang sinabi. Napansin niyang lalong nahapis ang mukha ng kanyang Nana Ibang. Abot ang paghingi nito ng paumanhin. Kung hindi ka ba nagbago ng loob, di sana'y nilitson ang biik sa silong, kasi, sabi...hindi ka darating... Wala nga siyang balak na dumalo sa parangal. Ngunit naisip niya - ngayon lamang gagawin ang gayon sa kanilang nayon. Sa ikalimampung taon ng Plaridel High School. Waring hindi niyan matatanggihan ang karangalang iniuukol sa kanya ng Samahan ng mga Nagtapos sa kanilang paaralan. Waring naglalaro sa kanyang isipan ang mga titik ng liham ng pangulo ng samahan. Parangal sa unang babaing hukom na nagtapos sa kanila. Napakislot pa si Fely nang marinig ang busina ng isag tumigil na sasakayan sa harapan ng bahay. Alam na niya ang kahulugan niyon. Dumating na ang sundo upang ihatid siya sa bayan, sa gusali ng paaralan. Hindi muna niya isinuot ang kanyang sapatos na mataas at payat ang takong. ""Sa kotse n,"" ang sabi niya kay Nana Ibang. Ang hindi niya masabi: Baka ako masilat...baka ako hindi makapanaog sa hagdang kawayan. Ngunit sa kanyang pagyuko upang damputin ang kanyang sapatos ay naunahan siya ng matanda. Kasunod niya ito na bitbit ang kanyang sapatos. Sa paligid ng kotse ay maraming matang nakatingin sa kanya. Ang pinto ng kotse ay hawak ng isang lalaki, na nang mapagsino niya ay bahagya siyang napatigil. Napamaang. ""Ako nga si Duardo!"" Pinigil niya ang buntung-hiningang ibig kumawala sa kanyang dibdib. Nang makaupo na siya ay iniabot ni Nana Ibang ang kanyang sapatos. Yumuko ito at dinampot naman ang tsinelas ba hinubad niya. Isinara ni Duardo ang pinto ng kotse at sa tabi ng tsuper ito naupo. ""Bakit hindi ka rito?"" tanong niya. Masasal ang kaba ng kanyang dibdib. ""May presidente ba ng samahan na ganyan?"" ""A...e..."" Hindi kinakailangang makita niyang nakaharao si Duardo. Napansin niya sa pagsasalita nito ang panginginig ng mga labi. 'A-alangan...na 'ata..."" Nawala ang ngiti ni Fely. Sumikbo ang kanyang dibdib. Si Duardo ang tanging lalaking naging malapit sa kanya. Noon. Ngayon, nalaman niyang guro ito sa paaralang kanilang pinagtapusan. At ito rin ang pangulo ng Samahan ng mga Nagtapos. ""Natutuwa kami at nagpaunlak ka..."" walang anu-ano'y sabi ni Duardo, ""Dalawampu't dalawang taon na...""  ""Huwag mo nang sasabihin ang taon!"" biglang sabi ni Fely, lakip ang bahagyang tawa. ""Tumatanda ako."" ""Hindi ka nagbabago,' sabi ni Duardo. ""Parang mas...mas...bata ka ngayon. Sayang...hindi ka makikita ni Menang..."" ""Menang?"" napaangat ang likod ni Fely. ""Kaklase natin...sa apat na grado,"" paliwanag ni Duardo. ""Kami ang..."" at napahagikhik ito. ""Kamakalawa lang isinilang ang aming pang-anim...' ""Congratulations!"" pilit na pilit ang kanyang pagngiti. Tila siya biglang naalinsanganan. Tila siya inip na inip sa pagtakbo ng sasakyan. ""Magugulat ka sa eskuwela natin ngayon,"" patuloy ni Duardo nang hindi na siya kumibo. ""Ibang-iba kaysa...noon..."" ""Piho nga,"" patianod niya. ""Hindi naman kasi 'ko nagagawi sa bayan tuwing uuwi ako. Lagi pa 'kong nagmamadali..."" ""Pumirmi na nga rin kami sa bayan kaya hindi naman tayo nagkikita..."" Bagung-bago sa kanyang paningin ang gusali. At nang isungaw niya ang kanyang mukha sa bintana ng sasakyan ay nakita ang mga nakamasid sa kanya. Isinuot niya ang kanyang salaming may kulay. Tila hindi niya matatagalan ang nakalarawan sa mukha ng mga sumasalubong sa kanya. Pagtataka, paghanga, pagkasungyaw. Aywan niya kung alin. At nang buksan ni Duardo ang pinto ng kotse upang makaibis siya ay lalong nagtimunig ang kahungkagang nadarama sa kanyang mga mata. Tila hindi na niya nakikilala at hindi na rin siya makilala pa ng pook na binalikan niya.  Ang Sukatan ng Ligaya Ni Liwayway Arceo NAGMAMADALI si Aling Isyang sa pagbibihis. Nangangamba siyang pumasok si Medy sa silid at Makita siyang nagbibihis. Natitiyak niyang hindi siya papayagan nito na makaalis. May tatlong araw nang nagtatangka siyang makauwi sa nayon ngunit lagi siyang pinangungunahan ng anak. “Ang Inang. . . nagbibihis na naman! Parang inip na inip dito sa ‘min . . .” matatandaan pa niyang parunggit nito. At kung may bahid man ng katotohanan itong sinabing iyon ni Medy ay hindi na siya nagpahalata. Nadama niya agad ang hinanakit sa tinig nito nang pansinin ang kanyang paghahanda sa pag-alis. Ngunit talagang hindi siya mawili sa tahanan nina Medy. Noong una ay idinadahilan niya ang init. Nang sumunod na bakasyong lumuwas siya ay may isa nang silid sa bahay ni Medy na may sadyang pampalamig na ayon ditto ay nakakabit sa koryente. Wala naman siyang makikitang umiikot na tulad sa karaniwang nakikita niya sa kanilang nayon. Iyon ay isang parihabang kahon lamang sa dingding. Ngunit hindi rin siya nasiyahan. Nasipon pa nga siya. Gayunman ay iyon ang nagawa niyang dahilan upang makauwi sa nayon. Hindi niya maidahilan ang alikabok. Ang malaking bahay ng kanyang anak ay malayo sa magulong lunsod. Nakatirik iyon sa gulod ay nakabukod. Sa pinakamalapit na kapitbahay. Malawak ang bakurang alaga ng isang hardinero. May languyan sa isang panig at may pinanggagalingan pa ng tubig na sumasaboy sa gitna ng hardin. Ngunit sa tuwing maglalakad siya sa paligid ng bakuran, waring may hinahanap siyang kung anong bagay na mawawaglit. Naikuwento niya iyon kay Mang Laryo nang magbalik siya sa nayon. “Alam mo, Oy.” simula niya sa pagbabalita sa asawa, “Kahit na nga ano pa ang sabihin, iba ang singaw ng lupa rito sa ‘tin. Saka. . . kung bakit doon kina Medy, gayong binili raw nang napakamahal ang mga halalaman. . . parang hindi ako nagagandahan. Ayaw man lang ipahipo ang mga dahon ng mga masetas, e!” Napangiti si Mang Laryo. “Ikaw naman, oo! Nagpapahalata ka naman ‘ata sa anak mo. Parang napapaso ka sa kanilang bahay. Nasabi na nga sa ‘kin ‘yan minsan… patuloy ng matanda. “H-ha?” “Aba, oo! Sinabi ‘yan mismo ni Medy.”Ika sa kin. . . mas mahal mo raw si Idad kaysa kanya. . . hindi raw pareho ang tingin mo sa kanila. . . “ Sa dakong iyon ng kanyang gunita ay napatigil sa pagbibihis si Aling Isyang. Waring may gumising sa kanya. Parang noon lamang sinasabi ni Mang Laryo ang panunumbat ni Medy. “Hindi maaaring magkagano’n!” bulong ni Aling Isyang sa sarili. “Si Medy nga ang malaki ang naitulong sa ‘min, palibhasa’y sinuwerte sa pag-aasawa.” Nakakaluwag sa buhay ang naging asawa.” “Ngunit ang hindi mawari ni Aling Isyang ay kung bakit higit na nagiging matamis ang iniaabot sa kanya ni Idad gayong maliliit na halaga lamang. Marahil ay dahil alam niyang magsasaka ang kanyang manugang kay Idad. Dukha ring tulad nila ni Mang Laryo. At kakaibang kislap sa mga mata ni Ida dang nasisinag niya sa pagkakaloob niyon. Ilang katok sa pinto ang pumukaw sa pagdidili-dili ni Aling Isyang. “Inang, “ narinig niyang tawag ni Medy. “Halika, Anak. . . “tugon niya at mabilis na inabot ang alampay sa likod ng silya at ibinalabal iyon.”Bahala na . . .”bulong niya. Hindi tumitingin si Aling Isyang sa dako ng pinto nang itulak ni Med yang dahon niyon. “Ay, salamat. . . at nakabihis na kayo, Inang!” Masayang bati ni Medy at lumapit sa kanya. Nakasungaw sa mga labi nito ang isang masayang ngiti. Nagtaka si Aling Isyang. Inaasahan niyang magpaparunggit na naman ni Medy at nakikita siyang nakabihis ng panlakad at may balak na umuwi. “Talagang pagbibihisin ko kayo, Inang, e. . . aalis tayo! Habol ni Medy. “S-sa’n . . . sa’ n tayo pupunta?” Kunwa’y sabik na sabik niyang tanong. “Talagang sasabihin ko pa naman sa ‘yo na. . . uuwi na ‘ko. . . ngayon. . .” Napalabi si Medy, “Ku, heto na naman si Inang! Sumama nga muna kayo sa ‘ming pamamasyal bago kayo umuwi. Magtatampo niyan si Eddie. . . Pag hindi kayo sumama.”  1  Napabuntunghininga nang malalim si Aling Isyang. Hindi siya makatutol kapag ang sinasangkalan ni Medy ay ang asawa nito. Nahihiya siyang biguin ang manugang. . . Iniiwasan niyang may masabi ito. “Baka kung saan ‘yon, ha?” hindi pa rin napigilang tanong niya sa anak. Napatawa si Medy. “Ang Inang. . . sa’n ba naman namin kayo dadalhin? Magpapasyal llang tayo at susubbukin daw ng manugang n’yo ang bagong kotse . . . at kakain tayo sa labas. Do’n sa restawran sa tabing-dagat. Huwag n’yo na munang hahanapin ‘yong ilog do’n sa ‘tin!” biro pa ni Medy. “E sige . . .” patianod ni Aling Isyang. “Basta mamamayang hapon e payagan na n’yo kong makauwi at kawawa namab ang Tatang n’yo. . ’’ “Kasi naman, hindi pa sumama, e . . .’’ paninisi ni Medy. “Alam mo namang may pinagkakaabalahan sa bukid, e. Kung hindi ba dahil sa kumpleanyo mo, luluwas pa ba ‘ko? Alam mo namang bagong-galing sa sakit si Idad. . . ’’ dugtong pa niya. “Siya. . . siya. . . oho!’’ Matamlay na tugon ni Medy. “Mukhang talagang hindi na kayo mapipigil, e. . .” Nang lumabas si Aling Isyang sa silid ay nabungaran niya sa salas ang dalawang apong babae na sinusundan-sundan ng mga yaya. Ang panganay ni Medy ay anim na taon, ngunit hindi pa mapag-isa. Laging kasunod ang tagapag-alaga. Ni hindi ito makapagbihis nang mag-isa, di tulad ng kanyang apo kay Idad, na bata sa murang gulang na iyon. Ang sumunod na may tatlong taon ay napakalikot naman. Natitigil lang kung karga ng yaya. Naupo si Aling Isyang sa sopa upang hintayin sina Medy. Hinintay niyang lapitan siya ng mga apo, ngunit waring hindi siya napapansin. Bigla niyang nagunita ang apat na apo kay Idad. Marinig lamang ng mga iyon ang kanyang mga yabag ay nag-uunahan na sa paglapt sa kanya at unahan din sa pagkapit sa kanyang saya. At kung tulad ngayon na nakaupo siya, tiyak na mag-uunahan ang dalawa sa kanyang kandungan at magtutulakan naman ang dalaw pang ibig makababa sa kanyang baliikat. Nang lumabas si Medy buhat sa silid ay may bitbit itong sapatilyang puno ng palamuting abaloryo. “Ito na’ng isuot n’yo, Inang. . . ’’ sabay lapag sa sahig, sa kanyang paanan. “Naku ,’’ tutol niya, “e bakit pa? Tama na ‘tong aking kotso. . . luma nga, hindi naman sira!’’ Hindi niya masabi kay Medy na nang una siyang magsuot niyon ay nanakit ang kanyang mga paa. “ Ku, kaya kayo ibinili ni Eddie ng bago e hindi na raw nakikitang isinusuot n’yo ‘yong unang binili namin. . . ’’sabi ni Medy. “Kow. . . e hindi ko lang naibalita sa ‘yo, ibinigay ko sa kapatid mo. Mas bagay sa mga paa ni Idad, e . . . ’’ patuloy ni Alin Isyang. “Kaya nga! Hubarin n’yo na ‘yang kotso. Kahiya-hiya pag may nakakia sa ‘tin sa pamamasyal.Pusturang-pustura kami. . . tapos. . .’’ at nauntol ang sinasabi ni Medy. “Mamaya, maisip ng iba na sapatilya lang ay hindi naming kayo maibili. . .” “Bakit ‘yon ang iisipin n’yo, e ako naman ang may gusto nito? Ngunit pinagbigyan na rin niya si Medy. Nanibago si Aling Isyang nang tumayo siya. May kataasan ang taking ng sapatilya.At matigas ang entrada. Hindi pa siya humahakbang ay waring nananakit na ang kanyang talampakan. Isa pa iyon sa mga dahilan kung bakit hindi siya magtagal sa bahay ni Medy. Ang gusto ni Medy ay lagi siyang susunod sa mga sinasabi nito upang walang masabi ang iba. Sa kanyang pakiramdam naman ay iniipit ang kanyang mga kilos at hindi siya Malaya. Gayunman ay ayaw na niyang maging alangan ang kanyang anak sa pamantayan ng kanyang manugang, kaya’t sinisikap niyang makibagay. Napansin ni Aling Isyang na tuwang-tuwa si Eddie na makita nitong suot niya ang sapatilya.”Ayan. . . sabi ko na’t bagay na bagay sa inyo ang kulay na granate, e! Bumata kayo ng sampung taon!’ at inakbayan siya nito. “Tena kayo. . .’’ Dahan-dahan at buong-ingat ang ginawang pagbaba ni Aling Isyang sa hagdan. “Masakit ba sa paa, Inang?’’ usisa ni Medy nang mapunang mabagal ang kanyang mga hakbang. “Hindi naman. . . ’’ pagkakaila niya. “Syempre. . . medyo lang ako naninibago at mababa ang kotso. . .”  2  Wala sa pamamasyal ang isip ni Aling Isyang. Nasa bukid, sa piling ni Mang Laryo, ni Idad, at ng kanyang mga apo. Lalong naging masidhi ang kanyang pananabik sa mga apong naiwan nang makasakay siya sa kotse. Katabi niya ang dalawang tagapag-alaga ng kanyang mga apo sa upuan sa likuran. Kalong ng mga iyon ang mga bata. Ni hindi niya mahipo kahit sa kamay ang kanyang mga apo. Waring hindi siya nakikilala. “Sinuswerte kami sa huling transaksiyon, Inang. . .” pagbabalita ni Eddie sa kanya samantalang namamasyal sila sa tabing-dagat.”Kaya pinalitan ko na ang lumang kotse nang walang maireklamo ang anak n’yo. . .” pabiro pang dugtong. “Maganda, a!’’ tanging naisagot ni Aling Isyang. “Dapat naman, Inang!” katlo ni Medy.”Papasok na si Millet sa darating na pasukan. . . sa laga e magpapahuli ‘yan sa ibang bata sa kolehiyo?” at binanggit nito kung saang kolehiyo ng mga madre ipapasok ang apo. “Para disi-otso mil lang!” Napakislot si Aling Isyang sa pagkakaupo. Labingwalong libong piso! Kaya pala naman saanman niya hagurin ng tingin ang sasakyan ay wala siyang maipintas. Wala pa siyang nakikitang tulad niyon. Kahit ang alkalde ng kanilang bayan o ang gobernador ng kanilang lalawigan ay hindi gayon kagara ang sinasakyang kotse. Hindi sinasadya ay napailing si Aling Isyang. Naisip niya kung paanong ang kanyang dalawang anak na kapwa babae, kapwa maganda at pareho ang inabot sa paaralan, ay nagkaroon ng magkaibayong kapalaran sa kabuhayan nang magsipag-asawa. Naisaloob niyang marahil ay dahil magkaiba ang ugali ng dalawa. Palabati si Medy sa kapwa. Madaling makipagkaibigan. Si Idad naman ay tahimik. Mahiyain. Ngunit matay man pakiramdaman ay nasisiyahan sa buhay. Natatandaan pa ni Aling Isyang ang matinding galit niya nang malamang nakakilala ni Medy ang isang batang-batang mangangalakal galing sa Maynila. Noon ay napadako sa kanilang nayon si Eddie upang bilhin ang tubuhan ng dati ay tinitingal sa kanilang bayan, si Don Alfonso. Hanggang nang hingin ni Eddie ang kamay ni Medy ay hindi napapawi ang pag-aalinlangan sa kanyang dibdib. “Hindi na kayo kumibo, Inang. . ..” basag ni Medy sa katahimikan nang mapansing walang kakibu-kibo ang ina. “A. . . e nawiwili ako. . . sa panonood. . .” pagkakaila ni Aling Isyang. “ Nakita mo na, Ed. . . ’’ at bumaling si Medy sa asawa, “kung hindi natin binili ito, ‘yon bang disi-otso mil e maaaring sakyan? Masisiyahan ba tayo nang ganito?” Saglit na nakawala sa diwa ni Aling Isyang ang mga nagdaan nang marinig ang masayang tawanan nina Medy at Eddie. At nakadama na rin siya ng kasiyaha. Pinilit niyang masiyahan. Pumili ng isang sariling hapag si Eddie sa restawrang pinasukan nila. Sa bungad pa lamang ay marami ng binabating kakilala ang mag-asawa. Susunud-sunod naman si Aling Isyang. Ingat na ingat siya sa paghakbang. Nananakit ang kanyang mga paa sa suot na sapatilya. Ngunit sinarili niya iyon. May kapaitang sumasaisip ni Aling Isyang na kung naroon siya sa kanilang sariling nayon, hindi niya kakailanganin ang magkunwari. Hindi niya kakailanganing magsuot ng anumang hindi siya nagiginhawahan. Kilala niya ang lahat ng tao at nakikilala rin siya. Hindi niya kailangan ang kumilos nang labag sa kanyang kalooban, upang masiyahan lamang sina Medy. Nakadama siya nang bahagyang kapayapaan ng loob nang makaupo na sila sa harap ng hapag-kainan. “Baka mahal dito?” hindi sinasadyang nasambit ni Aling Isyang. “Si Inang naman!” may hinampo sa tinig ni Medy. “Baka may makarinig sa inyo ay kung ano ang isipin! Paparito ba tayo nang hindi kami gayak gumasta? Nagsisi si Aling Isyang kung bakit niya sinabi iyon. At lalo siyang nakadama ng pagkapahiya nang masulyapang ngingiti-ngiti ang manugang. Ayaw magsiupo ang kanyang dalawang apo. Nawiwili sa kalalakad sa paligid ng restawran. Susunud-sunod naman ang dalawang yaya. Ang nanghihinayang sa ibinabayad ni Medy sa dalawang katulong na kabilang sa marahil ay anim o walo pang utusan sa bahay. May labandera, May kusinera. May tagalinis ng bahay. May tagawalis ng bakuran. May tagadilig. Hindi niya maubos-isipin kung bakit si Idad ay nag-iisang gumagawa sa bahay ay apat ang inaalagaang anak. “Ano ang gusto n’yo, Inang?” tanong ni Eddie nang mapunang hindi siya kumikibo. “Kayo na ang bahala. . . lahat naman ay kinakain ko!” mahina niyang tugon. Sadyang hindi niya alam kung ano ang maaari niyang hingin sa restawrang iyon. Alam niyang wala roon ang paborito niyang pangat na malakapas at banak.  3  “Alam ko ang paborito ni Inang!” masiglang sabi ni Medy. At humingi ito ng inihaw na pampano, asadong alige ng alimango, halabos na sugpo, kilawing talangka at tinolang manok, mga sariwang prutas, sabaw ng buko. “Ang mga bata,bakit hindi pa magsitungo rito?” biglang sabi ni Aling Isyang. “Kabisado ‘yan ng mga nagsisilbi rito. Dadalhn na ang mga ‘yan kung saan gusto. Pihong nasa hardin,” paliwanag ni Medy.  Hindi makaramdam ng gutom si Aling Isyang. Nalula siya sa dami ng pagkaing nakahain. At umukilkil sa kanyang isipan kung magkano aabutin ang lahat ng iyon, na sa kanyang palagay ay hindi dapat gugulin. Pasulyap-sulyap siya sa ginagawang pagkain ng mag-asawa at pilit niyang ginagaya. Ingat na ingat siya sa pagkain. Naisip niyang kung nasa sariling bahay siya, pasalampak siyang uupo sa sahig ng dulang. Nadudukit niya ang lahat ng alige ng alimango pati sa talukap. Nakukuha niya pati ang laman sa mga sipit at galamay.Pinaghahandaan niya iyon ng sawsawang suka na may pinitpit na luya at tinimplahan ng asin at asukal. Sa sugpo ay wala siyang itinapon kundi balat. Kinukutkot pa ng kanyang mga kuko ang taba sa talukap ng ulo. Sinisipsip niya pati ang mga hinlalangot at buntot. Ibang-iba ang ginagawang pagkain nina Medy. Maraming natatapon. Sa kanyang tingin ay higit pang marami ang naiiwan sa pinggan.Hinayang na hinayang siya ngunit sinasarili niya ang kanyang damdamin. At nakaramdam ng lungkot si Aling Isyang nang magunita ang mga naiwan sa nayon. Naalala niya ang ginagawa niyang paghihimay ng alimango o alimasag para sa kanyang mga apo. Gayundin ang ginagawa niyang pagsisilbi kay Mang Laryo. Nagtataka siya kung paanong sa loob ng walong taon lamang na inilagi ni Medy sa lunsod ay hidi na niya mabakas ang nakamihasnan nito sa nayon. Waring limot na nito ang pinag-ugatan. Waring kailanman ay hindi siya nagging bahagi ng kanilang nayon. “O,” basag ni Medy sa kanyang pag-iisip,” hindi ‘ata kayo kumakain, Inang,” “Kumakain,” mabilis niyang sagot.”Alam mo naman ako. . . mahinang kumain.” IPINAHATID ni Medy si Aling Isyang nang umuwi. Bago siya umuwi ay hindi niya nalimutang hingiin muli kay Med yang kanyang kotso. Pinagtawanan siya nito at hinapit ang balikat at dibdib nito. Pagkatapos ay binilinan siya nito na sa hulihang upuan ng kotse siya maupo. “ Hindi naman si Eddie ang magmamaneho, e. . . tsuper ‘yan sa opisina!” bulong sa kanya. Tumango lamang siya. Nang maramdaman niyang umuusad na ang kotse ay hinubad niya ang sapatilya at inihalili ang kanyang kotso. Sumandal siya sa pagkakaupo at naramdaman niya ang ibayong pananabik na makauwi sa nayon. Hindi man lamang niya naisip nab aka magulat ang kanyang mga kanayon kapag nakita ang sinasakyang bagung-bago at nangingintab na kotse, tulad ng sabi ni Medy bago siya sumakay. Ang tanging nakikita niya sa kanyang balintataw ay ang pat na anak ni Idad na naghihintay sa kanya, na nag-uunahan sa pagsalubong sa kanya. Malayo pa man siya sa nayon ay waring nalalanghap na niya ang naiibang singaw ng lupa- kaiba sa magarang bakuran nina Medy. Waring malayang-malaya na naman siyang gumagalaw, hubad sa pagkukunwari at pakikibagay. Napuno ng kaligayahan ang puso ni Aling Isyang nang matanaw na niya ang makipot at maalikabok na landas na bumubungad sa kanilang nayon. Waring abot-kamay na niya ang kanilang tarangkahan."
Hindi Siya Ang Tatay Ko,"Dumating si Fermin sa buhay ng mag-anak na Santos sa loob ng isang kahon ng sapatos. Ganoon kaliit ang sanggol na inihatid ng isang babae sa pintuan ni Mrs. Santos. Kasisilang pa lamang ng bata nang ipinamigay na ng ina. Hindi malinaw ang dahilan, nguni’t mapaghihinuha na ang ina ay isang dalagang ina. Ibig niyang ilihim ang pagkakaroon ng anak sa pagkakasala. Magpipitungpung-taong-gulang na si Mrs. Santos. May pitong anak na lalaki at tatlong anak na babae. Dalawang dosena na ang kanyang apo. Hindi niya kailangang magkaroon pa ng isang sanggol na mangangailangan ng kanyang pag-aaruga sa panahon na siya ay matanda na. Nguni’t ano ang gagawin niya kung hindi tatanggapin ang ipinamimigay na bata? Malaking kasalanan sa Diyos ang tumanggi at pabayaan ang isang sanggol na nangangailangan ng kaligtasan. Mababatid sa mga balita ang pagkakatagpo sa mga sanggol na iniiwan sa basurahan at natatagpuang patay na dahilan sa kawalang-puso ng mga ina. Ang anak na lalaki ni Mrs. Santos na si Paolo ay dalawa na ang anak na babae at siya at ang asawang si Lara ay naghahangad na magkaroon ng anak na lalaki. Pitong taon na ang lumilipas mula nang isilang ang kanilang ikalawang babaeng anak nguni’t hindi pa nasusundan ng pangatlo, na sana ay magiging isang lalaki. “Bakit hindi ninyo ampunin ang bata?” Tanong ni Mrs. Santos kay Paolo. “Sinisuwerte ang nag-aampon ng bata. Bubuti ang inyong buhay. Magkakaroon kayo ng anak na lalaki!” Kagyat ay nagkaroon ng interes si Paolo. Nguni’t si Lara ay alanganin. Iniisip niya --- Baka ang bata ay anak ni Paolo sa ibang babae at sina Mrs. Santos at Paolo ay nagsasabuwatan sa pagtatago ng isang maitim na lihim. Kung anu-ano na ang paraang sinubukan nina Paolo at Lara upang magkaanak ng anak na lalaki. Nagsimba sila sa Obando at si Lara ay nagsayaw sa altar ni Santa Clara. Pumunta pa sila sa isang Buddhist Temple sa Japan na bantog sa pagbibigay ng mga hangarin ng mga nagdadasal doon. May malaking hurno sa gitna ng templo na naglalaman ng mga malalaking umuusok na insenso. Ang babaeng naghahangad ng sanggol ay tumatayo sa may malapit sa hurno at pinauusukan ang kanyang sarili. Bago isinasa-isip ang dalangin; sa kaso ni Lara, isang anak na lalaki.  Bago may tila tsubibo na itinutulak ang babae hanggang sa iyon ay umikot. Prayer wheel ang tawag. May mga libro ng dasal sa loob ng estante na nasa gitna ng tsubibo. Ang paniniwala: Bawa’t isang ikot ng tsubibo ay katumbas ng pag-usal sa lahat ng dasal na nilalaman sa lahat ng libro na nakapaloob doon sa estante. Alang-alang sa pag-asa na magkakaanak sila ng lalaki kapag nag-ampon, kahi’t na may duda si Lara, sa huli, ay pumayag na ampunin ang bata, na nang malaon ay pinabinyagan nila sa ngalang Fermin. Nagkatotoo ang payo ni Mrs. Santos. Pagkalipas ng isang taon, matapos na ampunin si Fermin, ay nabuntis si Lara at ang naging bunga ay isang lalaki. Samakatuwid ay naging dalawa ang anak na lalaki nina Paolo at Lara. Itinuring na tunay na anak si Fermin. Kung ano ang trato sa tunay na anak na lalaki ay ganoon din ang naging trato kay Fermin. Ang dalawang anak na lalaki nga, sina Fermin at Oscar, ay naging mabuting magkalaro, magkaibigan at magkapatid.  Hindi nga lamang magkamukha ang dalawa. Si Oscar ay maputi. Si Fermin ay maitim. Si Oscar ay di kataasan. Si Fermin ay mataas. Binibiro ng mga tao si Fermin. “Fermin, saan ka ba ipinaglihi? Hindi mo kamukha ang nanay at tatay mo. Baka ampon ka lamang?” Wala namang bisa kay Fermin ang mga biro. Sagana siya sa pagmamahal at pag-aaruga na malayo niyang isipin na may katotohanan ang biro. Nag-high school, nag-college sina Fermin at Oscar. Makalipas ang dalawampung taon, naging abogado si Fermin at si Oscar naman ay naging director sa pelikula. Ayon din sa hula ni Mrs. Santos ay naging mabuti ang kabuhayan nina Paolo at Lara. May talino at sipag ang mag-asawa at masasabing matatamo nga nila ang ginhawa sa buhay dahilan sa talino; nguni’t maaaring ang tagumpay nila ay dulot din ng pag-aampon kay Fermin. Hindi ba’t ipinayo ni Mrs. Santos: “Magkakaroon kayo ng suwerte kapag inampon ninyo ang bata.” Naging mahalagang lihim sa buong mag-anak ng mga Santos ang pagiging ampon ni Fermin. May mga katulong sa bahay at mga tsuper ang mga Santos at pati na sila ay kasangkot sa pagtatago ng lihim. Dalawa ang kaisipan tungkol sa pag-aampon. Sa Amerika, ang kaugalian ay ang pagtatapat sa inampon na siya ay ampon. Mula sa pagkabata hanggang sa pagkakaroon ng sariling pag-iisip, iminumulat ang ampon sa katotohanang siya ay ampon. Sa ganitong paraan ay naiiwasan ang sigalot kung sakaling ang pagiging ampon ay nagiging usapin. May mga ampon na pag narating na nila ang hustong gulang ay hinahanap ang kanilang tunay na magulang. Kahi’t na nagtapat ang mga nagpalaki sa kanila, kahi’t na sila ay pinalaki na parang tunay na anak, kahi’t na sila ay hindi nagkulang sa pag-aalaga at pagmamahal, ang pagiging ulila ay nag-iiwan ng puwang sa kanilang puso na humihingi ng kapunuan. Ang isang kaisipan ay ang paglilihim ng katotohanan. Mabuti ito kaysa sa pagtatapat, mangyari ay naiiwasan ang hapdi sa puso ng inampon dulot ng kaalaman na siya ay ipinamigay, hindi minahal ng tunay na magulang. Hindi rin nangyayari ang paghahanap sa tunay na magulang na, sa kalimitan, subukan man, ay hindi nagkakaroon ng katuparan. Sa kaso ni Fermin, inilihim sa kanya ang pagiging isang ampon. Sa katotohanan ay walang nakaaalam sa kanyang pinagmulan. Kahi’t si Mrs. Santos ay hindi nakilala o nalaman man lamang kung sino ang ina ni Fermin. Sa simula pa ay hindi rin ninais ni Paolo na kilalanin o kausapin ang tunay na ina. Katuwiran niya – mabuti na walang impormasyon, walang kontak, walang follow-up. Sa kaso ni Fermin, burado ang kanyang nakalipas. Inisip din ni Paolo – baka pag malaki na si Fermin at ang tunay na ina ay mangangailangan ng salapi -- ay maging biktima pa siya ng blackmail at extortion. Kinailangan ni Fermin na magkaroon ng pasaporte sapagka’t may isa siyang kaso na kinailangang siya ay tumungo sa Estados Unidos. Natuklasan ni Fermin na siya ay may baptismal certificate nguni’t walang birth certificate. Agad na nag-usisa sa mga magulang si Fermin. Narinig niya ang mga paliwanag nila nguni’t hindi niya maintindihan o matanggap ang mga ito.  “Ipinanganak ka sa ospital, anak. Mayroon kang birth certificate na pinirmahan namin ng mama mo,” paliwanag ni Paolo. “Nagkakamali ang census paminsan-minsan. Marahil ay nagkamali ang ospital. Hindi nila ipinadala ang birth certificate mo sa census.” Sa katotohanan ay sadyang nakaligtaan nina Paolo at Lara ang pagtatala ng kapanganakan ni Fermin sa kinauukulang sangay ng gobyerno. Samantala, ang driver ng mag-anak na matagal nang naglilingkod sa mga Santos ay nagkasakit at nabibilang na ang araw. Animanapu’t lima na ang gulang ni Mang Berting. Ipinagmaneho niya ang mag-asawang Santos na magulang ni Paolo. Ipinagmaneho din niya si Paolo at kanyang mag-anak. Sa katotohanan ay naging malapit si Mang Berting kina Fermin at Oscar sapagka’t siya ang naghahatid at nagbabantay sa kanila sa eskwela. Alam ni Mang Berting na si Fermin ay ampon. Nakadalaw si Fermin kay Mang Berting ilang araw bago nalagutan ng hininga ang may-edad na tsuper. Sabi ni Mang Berting sa kanya: “Fermin, mahalin mo ang iyong mga magulang. Ayaw kong lumisan sa mundong ito na dala ko ang lihim ng iyong pagkatao.” At inilahad ni Mang Berting kay Fermin ang tunay niyang kasaysayan. Dahilan sa kasaysayang ipinagtapat ng tsuper, nag-apoy ang damdamin ni Fermin. Pinangibabawan siya ng galit at kabaliwan. Tila siya naging isang ligaw sa kapiligirang kilalala niya. Tila siya naging ulila sa kapiligiran ng mga nagmamahal na kamag-anak at kaibigan. Ninais niyang mapag-isa. Iniwan ang tahanan nina Paolo at Lara na hindi nagpaalam. Sumakay sa eroplano, tumungo sa Amerika alinsunod sa balak na pag-aasikaso sa isang kaso. Nagpasiya siyang tumigil sa California. Doon nanirahan, naghanapbuhay, nagka-asawa, at nagkaroon ng sariling pamilya. Lumipas ang dalawampung taon, ni minsan ay di na siya nakipag-usap o nakipagkita sa mga magulang at kapatid. Noong una ay hinanap nina Paolo at Lara si Fermin. Ipinagtanong siya sa mga kaibigan. Nang malaon, nang mapagtahi-tahi nila ang pira-pirasong bahagi ng mga pangyayari, ay nabatid nila ang sanhi ng pag-alis ni Fermin. Tumigil sila sa paghahanap at pagsubok na makausap pang muli si Fermin. Dahilan sa naging sadyang matigas ang puso ni Fermin, nagpasiya sina Paolo at Lara na pabayaan na si Fermin na matamo ang kanyang hinahanap na pag-iisa, kalayaan, at paghihimagsik. Oo nga’t masakit na malaman na ang mga magulang ay nagsinungaling at habang-buhay na nagtago ng lihim sa kanya; isang malaking pagtataksil, di ba? Nguni’t di ba isa ring malaking pagkakamali na sisihin at gantihan ng galit at poot ang mga taong nag-aruga, nagmahal sa isang ampon? Walang pagkakasala ang mga taong nag-ampon at nagmahal. Kung may masisisi, walang iba kundi ang ina na nakuhang ipamigay ang laman ng kanyang laman, dugo ng kanyang dugo. Marahil, ang nasasa-isip ng ampon ay usigin ang ina: Bakit mo ako ipinamigay?! Mahirap ka ba at hindi mo kayang ako ay buhayin? Nahihiya ka ba na maging dalagang-ina? Ikaw ba'y naging biktima ng panghahalay? May taning ba ang buhay mo at ayaw mo na ako ay maiwang nag-iisa sa mundo? Sino ka, inay?! Bakit mo ako ipinamigay! Isinisigaw sa langit ng ampon ang mga katanungang nasabi. Ang mga palaisipan at mabibigat na damdamin na dulot ng pagiging ampon ay nakatimo sa puso sa araw-araw na ginawa ng Diyos. Kung minsan ay sinisisi pa ang Diyos. O, Paginoon, bakit mo pinahintulutan na mangyari ang aking pagka-api?! Isang masaganang araw, tila may nagpaliwanag sa isipan ni Fermin. Napawi sa kanyang isip ang pagkagalit sa kanyang mga magulang at ang pumalit ay ang damdamin ng pagmamahal sa mga taong pinagkakautangan niya ng buhay. Sa puso ay nakadama siya ng kirot na tila biglang ibinaon ng isang ligaw na balaraw. Ang kirot sa kanyang puso ay kinailangang malunasan kaagad-agad. Hindi na ito ang kirot dulot ng galit sa di kilalang ina. Hindi na ito kirot na dulot ng poot sa mga nagkunwaring magulang niya. Kirot ito dulot ng pagkakawalay sa mga minamahal at ng pagsisisi. Kinailangang makita niya kaagad ang kanyang pangalawang ama at ina. Agad-agad ay sumakay siya sa eroplano at bumalik sa Pilipinas. Si Paolo ay may edad na. Natagpuan siya ni Fermin na nasa ospital na may malubhang sakit. “Anak, nabibilang na ang araw ng iyong ama. Hindi ko tiyak kong nakikilala ka pa niya. Wala siyang malay halos. Di siya makapagsalita,” ani Lara. “Mama, napakalaki ng aking naging kasalanan sa inyo. Hindi ko alam kong ako’y mapatatawad ninyo. Nguni’t kaya ako naririto ay upang ipaalam na ako’y nagsisisi at taos-pusong nagpapasalamat at nagmamahal sa inyo,” sinabi ni Fermin na may luha sa mga mata.  “Matagal ka nang pinatawad ng tatay mo. . .” pangako ni Lara. “Hindi po siya ang tatay ko, mama. Hindi ko po alam kung ano ang itatawag sa kanya sapagka’t naging mahigit pa siya sa aking tunay na tatay. Isa siyang anghel na pinagkakautangan ko ng aking buhay,” idinagdag pa ni Fermin. Ang tanging magliligtas sa buhay ni Paolo ay isang malusog na kidney galing sa isang donor. Dumaan sa pagsusuri si Lara, si Oscar, ang dalawang anak na babae ni Paolo, at iba pang kamag-anak. Ni isa sa kanila ay hindi maaaring magbigay ng kidney kay Paolo. Hindi magka-angkop ang mga kidney ni Paolo at ng mga nasabing kamag-anak. Kung walang makukuha na kidney mula sa naaangkop na donor ay tiyak na mamamatay si Paolo. Sa paningin ng mga mortal, mahiwaga talaga ang buhay. Masasabing Diyos lamang ang may dunong at pananaw na nakakikita sa nakaraan, sa pangkasalukuyan, at sa hinaharap. Nakikita Niya ang ating buhay sa lahat ng panahon. At Siya lamang ang may kapangyarihan na ang ating buhay ay mangyari, mangyayari, ayon sa Kanyang balakin at naisin. Nabigyan ng kidney si Paolo mula sa isang donor na hindi kamag-anak. Ang kidney niya at ng di-kamag-anak na donor ay magka-angkop. Ang kidney ay galing kay Fermin."
"Harold Inacay - Wala Akong Kasalanan, Wala Lang Akong Nagawa","Biel! Biel! Lintik ka talaga no?"" ""Ano na naman ba 'yan Nestor? Ayoko ng makipag-away! Aga aga."" ""Anong ayaw? E gaga ka pala e! Almusal na, wala ka pang luto!"" Mga eksena sa buhay ni Biel. Isang simpleng may bahay na nagtitiis sa kalive-in n'yang si Nestor. May tatlong taon na silang nagsasama sa isang apartment sa may Caloocan. Ako naman, ako 'yung lagi n'yang kinakausap, lalo kapag may problema s'ya. Nasa iisang bahay lang kami pero ni minsan di ako kinakausap o pinapansin ni Kuya Nestor, pero 'di ko s'ya masisisi. Noong ika-7 ng Agosto noong 2005, nagkakilala sila sa may Monumento. Kinuwento sakin lahat ni Ate Biel. Trabahador kasi si Ate Biel sa isang Ukay-ukay don. Si Kuya Nestor naman, isa lang tambay sa Monumento, tagatanaw lang ng mga umiikot na sasakyan sa paligid ng Monumento. Pero nagbago ang timpla ng buhay ni Kuya noong nakita n'ya si Ate Biel noong araw na 'yon. Doon na nagsimula ang ligawan, paglabas-labas, at hanggang umabot na sa pakikipaglive-in. Mga 2007 ako napunta sa bahay nila. Galing kasi akong probinsya, pero `di ko na ikukuwento ang mga pangyayari kung bakit ako napadpad don. ""Biel! Halika nga rito."" ika ni Kuya Nestor habang nakaharap sa computer nila malapit sa kinatatayuan ko noon. ""Bakit Nestor?"" ""Kuhanin mo nga 'yung wallet ko sa ibabaw ng cabinet natin. Kunin mo dun 'yung mga resibo."" ""Oh sige, ano naman gagawin mo dun?"" tanong ni Ate Biel. ""Kunin mo nalang, dami mo pang tanong!"" Pumasok si Biel sa kwarto at hinanap ang wallet ni Nestor. Wala sa ibabaw ng cabinet. Wala sa may TV. Wala rin sa bulsa ng pantalon n'ya. Hinanap nalang n'ya ito sa damitan ni Nestor. Doon n'ya nakita ang nakatagong kwarenta'y singkong baril. ""Bakit kaya may baril si Nestor?"" sa isip ni Biel. ""Asa bulsa ko pala wallet ko. Wag mo ng hanapin"" sigaw ni Nestor mula sa may sala.  Naging balisa si Biel dahil sa nakita. Alam n'yang delikado ang bagay na 'yon lalo pa't hindi ito lisensyado. Makalipas ang ilang araw... ""Tao po!"" tawag ng isang lalaki na nasa labas habang kumakatok. ""Sino po sila? Sandali lang maghugas lang ako ng kamay"" sagot ni Biel mula sa lababo. Pagkatapos n'yang maghugas, pinuntahan n'ya ang tao sa labas pero wala na ito. Hindi ko naman s'ya nakita noon kasi asa may kwarto ako nun. Wala si Kuya, asa trabaho s'ya at stay-in sa may Guadalupe. Maggagabi na noon, mga ala-singko y medya. Nakatulog noon si Ate Biel sa may sofa. May kumatok uling lalaki sa pintuan. Hindi pa nakatatayo si Ate, pumasok na ang lalaki na may suot na sumbrero at maong na jacket, sabay sakal kay Ate Biel. Sobrang natakot ako nun na talagang hindi ako makaalis sa pwesto ko.  Binuhay ng lalaki ang radyo at pinalakasan ito ng todo. Sobrang naawa ako kay Ate. Kinagat n'ya ang kamay ng lalaki at sabay pasok sa kwarto at inilock ito. Bago pumasok ng kwarto, hinarangan ako ni Ate ng kurtina para di ako makita ng lalaki. Pilit pinapasok ng lalaki ang kwarto. Naalala ni Ate ang baril sa damitan ni Kuya at kinuha ito. Isang segundo lang ang bilis ng pagtutok ni Ate sa lalaki pagkatapos buksan ang pinto. `Di ko na talaga alam ang gagawin ko. Wala akong magawa! Sabay sipa ng lalaki sa may bandang t'yan ni Ate at kinuha ang baril. ""Hindi ako aalis hangga't di ako nakakaganti kay Nestor! Pinatay n'ya ang anak ko. Gago s'ya!"" Kinuha ng lalaki ang patalim sa may bewang n'ya at itinutok sa leeg ni Ate. `Di pa nakuntento ang lalaki at hinubaran si Ate Biel ng suot. Di ko na magawang tumingin noon. Ayoko ng nangyayari! Narinig ko nalang ang pagmamakaawa ni Ate. ""Parang awa mo na, WALA AKONG KASALANAN! WALA AKONG KINALAMAN!"" sigaw ni Ate. ""Sandali lang `to, wag ka ng pakipot."" ika ng lalaki at inikot ng dila n'ya ang paligid ng kanyang labi. ""TAMA NAAAA!!!!!!!! PARANG AWA MO NA!!!!!!!!"" pagmamakaawa ni Ate Biel. ""BANGG!!!"" Isang ingay ang nagpatahimik ng lahat. Sabay takbo ng lalaki palabas ng bahay. Nakita ko ang lahat. Nakita ko ang dugong tumutulo mula sa may ulo n'ya. `Di ko makakalimutan ang itsurang pumatay kay Ate Biel. Gusto kong gumanti. Gusto kong sumigaw. Wala akong nagawa... kasi... isa lang akong hamak na MANIKA! ​"
May Pakla ang Saging sa Bellamonte,"Kadalasan, ang puno ng saging ay tumutubo na walang nagtatanim, at mabilis na nagbibigay ng masustansyang bunga. Kung pababayaan, ang mahiwagang ugat nito ay gagapang at lilikha ng iba pang puno, hanggang sa di kawasa’y may hanay na ng puno ng saging sa lupa sa likuran ng bahay. Mayaman ang lupa sa Pilipinas at ang init at ulan ay tamang-tama lamang na ang mga tanim ay maging mayabong at hitik sa bunga. Batay sa karanasan, ang ano mang binhing mahulog sa lupa ay tiyak na tumutubo kahi’t na walang alaga at nagiging pagkain. Kung kaya’t sa kapaligiran ay may matatagpuang kamatis, okra, talong, ampalaya, at kung anu-ano pang gulay at prutas. Nguni’t isang pala-isipan. Sa lupang masagana, bakit may mga taong nagugutom? Sagana ang halaman at bungang-kahoy. Sagana ang dagat sa isda, hipon, alimasag at damong-dagat. Sariwa ang hangin at malinis ang tubig. Bakit mayroong naghihirap, nagkakasakit, nagdadalamhati? Tingnan natin ang naganap sa isang bayan. Kakaiba ang kalagayan ng saging sa Pulo ng Bellamonte. Dito’y sinasadya ang pagtatanim sa prutas na ito sa paraang malakihan at moderno. Si Don Ricardo, isang kapitalista, ay nag-ukol ng ekta-ektaryang lupa at nagsabog ng daang milyong piso sa pagtatanim at pagpapalalago ng saging. Exporter siya ng saging sa Estados Unidos. Barko-barkong saging na galing sa pulo ang itinatawid sa Dagat Pacifico at inihahatid, una, sa mga supermarkets; at pagkatapos, ay sa hapag-kainan ng mga Amerikano. Libong naninirahan sa Bellamonte ang namamasukan sa sagingan ni Don Ricardo. Sila’y tagapagtanim, taga-empake o kawani sa opisina. Milyun-milyon ang halaga ng mga makinarya at kasangkapan na ginagamit sa hacienda at nang maging maayos ang negosyo. Gayon din, malaki ang halaga ng salaping ibinabayad na pasuweldo sa mga empleado at bayad sa buwis sa gobyerno. Dahilan sa sagingan, nagkaroon ng hanapbuhay ang mga mamamayan at naging maunlad ang nasabing bayan. Ang saging na ipinadadala sa Estados Unidos ay kailangang naaayon sa sukatan ng mga mamimili sa nasabing bansa. Ang saging ay kailangang maging tama sa lasa, sa sukat, sa kulay, sa timbang at sa anyo. Hindi maaari na ang saging ay magkaroon ng mantsa o batik o di kaya ay madaling manglambot o mabulok. Kailangang ang saging ay maitawid sa dagat at makarating sa Estados Unidos na maganda pa ang anyo kahi’t na ang biyahe sa bapor ay inaabot ng dalawampung-araw, humigit-kumulang. Makarating man ang saging sa pier ay ilang araw pa rin o linggo ang lumilipas bago ito nadadala sa mga pamilihan. Gumagamit ang sagingan ni Don Ricardo ng laksa-laksang chemical o pesticide na ang layon ay mapanatiling maganda ang anyo ng saging at mapatagal ang buhay nito kahi’t na mahaba ang biyahe. Sa isang dako, magandang biyaya ang saging. Sa kabilang dako ay tagapag-dala ito ng suliranin at hilahil. Taon-taon ay malaking bilang ng mga mangagawa at maging ng mga kamag-anakan nila ang nagkakasakit, ng sakit na hindi maintindihan kung ano, na ikinamamatay nila. Mayroong nagkakasakit sa baga, sa atay, sa tiyan, o nagkakasugat na di gumagaling. Mayroong pumapayat o nagkakaroon ng migraine na hindi maintindihan kung ano ang sanhi. May hinuha si Don Ricardo na ang mga misteryosong pagkakasakit at pagkamatay ng mga tao ay resulta ng paggamit ng chemicals sa sagingan. Nguni’t hindi niya ito maaaring tiyakin o aminin sapagka’t ang negosyo ay hihina o titigil. Samantala, ang mga lider ng mga manggagawa ay nababahala sa mga nangyayaring lagim at kalungkutan. Sumangguni sila sa isang unibersidad sa Maynila at nang makakuha ng opinyon. Hiniling nila na magpadala ng mga doktor at scientifico sa pulo ang unibersidad at nang mapag-aralan ang paligid – ang tubig, ang hangin, ang lupa – at mabatid ang bagay o kalagayan na nagbibigay ng sakit sa mga taong-bayan. Bukod sa nasabing hakbang ay nagsumite ng demanda sa korte ang mga manggagawa na humihingi ng karampatang kabayaran sa pagkamatay ng mga biktima ng kung anong “masamang hangin” na  nakapaligid sa sagingan ni Don Ricardo. Galit si Don Ricardo sa mga nagaganap na panggugulo ng mga manggagawa. Sa kanyang paningin ay di makatarungan na siya ang masisi sa pagkakasakit at pagkamatay ng mga tao. Sa kanyang pandamdam, ang mga naghahasik ng gulo ay ibig lamang na magkakuwarta o mapalaganap ang unionismo o komunismo sa naturang pulo. At siya ang inaasinta sapagka’t siya ang may salapi. “Mga walang utang-na-loob! Matapos mong bigyan ng hanapbuhay at turingin nang maayos, ito pa ang isusukli sa iyo!” Sambit ng mayamang haciendero. “Kung ganoon ang gusto ninyo, sige, laban!” Nakalulungkot na may kasaganaan nga sana dahil mayaman ang lupa. Nguni’t nagiging mapait ang bunga ng lupa, nagiging mapakla ang mga bungang-kahoy, napagsasamantalahan ang mga karaniwang tao at sila’y nagugutom at nagkakasakit dahilan sa kasakiman sa salapi ng mga may malalaking lupa at kapital. Ang mayayaman ay nagpapasasa sa karangyaan samantalang ang marami ay kayod nang kayod sa trabaho nguni’t kapos pa rin sa mga pangangailangan sa buhay at nagkakasakit dahil sila’y nakalantad sa panganib. Isang araw ay nagpasiya ang mga manggagawa sa sagingan na mag-aklas. Hindi sila pumasok sa trabaho at sa halip ay nag-ipon sa harapan ng bahay ni Don Ricardo at doon ay isiniwalat nila ang kanilang mga hinaing. Hindi lumabas si Don Ricardo upang harapin ang mga nag-i-strike. Ang hepe ng kanyang security ang humarap sa kanila na may pagbabanta – “Magsi-uwi na kayo at nang maibalik ang katahimikan. Bukas ay magsibalik kayo sa trabaho. Kung hindi, ang kapalit ng inyong katigasan ng ulo ay pagkawala ng inyong trabaho. Mapipilitan si Don Ricardo na itiwalag kayong lahat at umangkat ng mga trabahador galing sa ibang bayan.” Nagmatigas ang mga manggagawa. Hindi sila umuwi at ipinagpatuloy ang maingay na pagwewelga sa harapan ng bahay ni Don Ricardo. May isang binatilyo pa nga na naghagis ng bato sa naturang bahay at natamaan nito ang isang malaking salamin na ikinabasag nito. Nang kaumagahan ay natagpuan si Tandang Berong, isa sa mga lider ng mga manggagawa, na nakasubsob ang mukha sa sapa at wala nang buhay. Nang tingnan ang kanyang katawan ay nakita ng mga nagsuri na maraming pasa ang lalaki na tila siya ay pinaghahampas ng sagwan hanggang sa siya ay mamatay. Nagkaroon ng kaba ang mga taga-pulo. At nang wala nang mapahamak pa ay tila sila mga tupa na nagsipagbalikan sa kanilang mga trabaho sa sagingan. Napapaiyak si Aurelia sa tuwing maiisip ang nangyayaring sigalot sa kanyang bayan. Ang dalaga ay siyang nag-iisang tanglaw sa tahanan ni Mang Cesar na namamasukan sa sagingan. Si Aling Mona, na asawa niya, ay isang taon nang patay – biktima ng isang mahiwagang sakit. Maganda si Aurelia, napakabait at madasaling bata. Marupok ang kanyang puso. Madali siyang magdamdam at mababaw ang luha. Umiibig siya kay Nino, ang binatang kapitbahay, na nag-aaral ng medisina sa Maynila, sa isang bantog na unibersidad. Halos tapos na si Nino, isa na siyang ganap na doktor halos at dalubhasa sa mga sakit na sanhi ng chemicals. Malapit nang umuwi sa Bellamonte si Nino upang magpakasal kay Aurelia at sa kanyang nayo’y magsilbi bilang isang tapat at mapaglingkod na manggagamot. Pansamantala ay walang magawa si Aurelia kundi ang magtiis sa pangungulila at ang lumuha kapag nalulungkot. Ipinagdaramdam niya nang matindi ang pagkawala ng ina na nagdanas ng hirap bago namatay. Wala siyang magawa kundi ipalaman sa liham niya kay Nino ang kanyang mga hinanakit, datapuwa’t madalang at mabagal ang paglalakbay ng sulat mula Bellamonte hanggang sa Maynila. Makalipas ang ilang buwang pagsisiyasat at pag-aaral sa mga reklamo ay nagpasiya ang huwes na dinggin ang kasong isinampa ng mga taong-bayan laban kay Don Ricardo. Punung-puno ang sala ng huwes sa tuwing may hearing sa dahilang gustong marinig ng mga tao ang katotohanan. Nagpapasikip din sa korte si Don Ricardo at ang isang batalyon niyang abogado at mga managers na tagapagtanggol niya sa kaso. Isinalaysay sa hukuman ng abogado ng mga nagtatanim ng saging na ang pataniman ay gumagamit ng libong tonelada ng chemical. Ang chemical ay ginagamit – isinasabog sa hangin sa pamamagitan ng mga sprayers - upang ang saging ay hindi dapuan ng mga peste na mag-iiwan ng mantsa o batik sa balat. Chemical ang dahilan kung bakit nagkakasakit at namamatay ang mga mamamayan ng Bellamonte. Ang sakit ay dala ng pagkakalanghap sa hangin o pagkakahipo sa mga bagay na nadaupan ng chemical. May ibang kaparaanan na magagamit sa pagpapanatili sa magandang anyo ng saging at pagpapatagal sa kasariwaan nito na kasing-bisa ng chemical; datapuwa’t hindi gusto ni Don Ricardo na sumubok ng mga ito. Malinaw na walang damdamin si Don Ricardo para sa mga manggagawa at kamag-anakan nila. Salapi lamang at tubo ang kaisa-isang hangarin niya sa buhay. Walang halaga sa kanya ang magkasakit at mamatay ang kanyang kapuwa, maitaguyod lamang ang kanyang pagpapayaman. Si Don Ricardo ay may pananagutan sa mga napinsala at dapat na magbayad siya ng naaangkop na halaga upang maibsan ang pinsala at hinanakit ng mga nabiktima ng kanyang kasakiman. Kinakailangan din na itigil ni Don Ricardo ang paggamit ng mga chemical sa kanyang mga pataniman. Sinabi naman ng abogado ni Don Ricardo na hindi siya masisisi sa pagkakasakit at pagkamatay ng mga tao sa dahilang walang sinomang nakatitiyak kung ano ang sanhi ng pagkakasakit o pagkamatay ng mga tao.  Sinisisi ang chemical na ginagamit sa pagpapalago ng saging, ngun’it ito ay naaayon sa haka-haka lamang. Walang ebidensiya na ang naturang chemical ang “salarin” kahi’t na ito ay ginagamit sa mga sagingan saan mang lugar sa mundo at kahi’t na ang may gawa ay nagpapatunay na ang chemical ay ligtas. Kung ito ay masama at bawal, hindi na ito lilikhain ng taga-gawa at ipagbabawal na ito ng mga gobyerno. Malaki ang pakinabang na idinudulot ng chemical sapagka’t dahilan dito ay gumaganda at nabibili ang saging at nagkakaroon ng hanapbuhay ang mga taga-Bellamonte. Kung walang balot ng chemical ay hindi makararating ang saging sa Estados Unidos na nasa magandang kalagayan sapagka’t mahaba ang biyahe. Hindi pinagmumulan ng sakit ang chemical kung ginagamit ito sa tamang paraan. May mga alituntunin sa pataniman tungkol sa wastong paggamit ng mga chemical. Ang mga kawani na gumagamit nito ay kinakailangang magsuot ng guwantes at saka takip sa mukha at katawan at nang maiwasan ang kontaminasyon. Ipagpalagay man na may epekto ang chemical sa mga tao, ang may kasalanan sa pagkakasakit ay ang mga tao mismo na gumamit sa chemical na hindi sinusundan ang mga alituntunin. Hindi sila nagsusuot ng guwantes at ng naangkop na kasuotan habang gumagamit ng chemical. Sinabi rin nila na ang mga taong-bayan ay nakikinabang sa ipinasusueldo sa kanila ni Don Ricardo; na sa halip na tuligsain ang kanilang tagapagbigay-hanap-buhay, dapat ay tinatangkilik nila at tinutulungan ang kompanya ni Don Ricardo at nang mapagtagumpayan ang mga nakakaharap na problema. Nang dumating na ang takdang oras na ipakilala ang star witness ng mga nagdedemanda ay tinawag ng abogadong taga-usig ang isang lalaking dalubhasa sa mga chemicals. Siya ay ang pangunahing doktor at scientifico, sa buong Pilipinas, na nakaaalam sa masasamang epekto ng chemical sa kalusugan ng tao. Ang pangalan ng doktor at dalubhasa ay si Dr. Nino Panganiban – dili iba kundi ang kasintahan ni Aurelia! Ipinatawag siya mula sa Maynila at dumating sa pulo upang maging pangunahing testigo sa kaso. Nang mabanggit ang pangalan ni Nino ay nagulat si Aurelia. Dumating pala ang kanyang kasintahan! Nagulat din ang mga kapitbahay na nakakikila kay Nino. Siya pala’y dumating sa nayon na walang nakaaalam. Siya pala ay isa nang mahusay na doktor at dalubhasa sa chemical, ang dati-rati’y batang paslit sa nayon, na anak ng mahirap, na nagkaroon ng pagkakataon na makapag-aral sa Maynila. Kay dunong at kay palad na nilalang! Hindi lamang nagulat si Don Ricardo, tumaas ang kanyang presyon at sumikip ang paghinga dahilan sa narinig. Bago papagsalitain ang testigo ay humiling sa huwes ang abogado ni Don Ricardo na bigyan ng ilang minuto ang inuusig upang makapagpahinga at matingnan ng doktor. Ang kahilingan ay ipinagkaloob naman ng huwes. Sa sasandaling recess ay nagkaroon ng pagkakataong makapag-usap sina Dr. Nino at Don Ricardo. Nagkulong sila sa isang silid at nag-usap nang lalaki sa lalaki. Sabi ni Don Ricardo kay Nino, “Hindi ko akalain na ikaw pala ang testigo ng mga kalaban ko sa kaso, ikaw na para ko nang anak! Kinupkop kita at pinag-aral, na sana isang araw ay babalik ka upang suklian ang aking kabutihan. Ganoon din upang matulungan mo ang aking negosyo, ang iyong mahirap na pamilya, at iyong mga kanayon. Ang pangarap ko ay di pala matutupad.” Sagot ni Nino, “Ikinalulungkot ko po, Don Ricardo. Ako po’y lubos na nagpapasalamat sa inyong pagtataguyod sa aking pag-aaral. Tiyak ko na kayo ay maginoo na may magandang kalooban. Ako’y nakapag-aral sa pamamagitan ng inyong salapi. Ang dapat ay maging tapat ako sa inyo. Tama po kayo, Don Ricardo. Kung kaya ako po ay titistigo ay upang kayo ay matulungan, sapagka’t kayo ay isang biktima rin. “May masamang hangin po sa inyong hacienda at ang lason ay nasa lupa na at sa tubig na iniinom ng mga mamamayan. Ito po’y ikinamatay na ng maraming kanayon at kamag-anakan natin, pati na ng ina ng aking pinakamamahal sa buhay. Kapag nakumbinsi ko po ang huwes na ang chemical ay lason at di mainam sa kalusugan ng mga taga-rito, Don Ricardo, lahat po tayo ay mananalo. Iisa po ang hanging ating hinihinga dito sa Bellamonte. Iisa po ang tubig na ating iniinom. Tayo pong lahat ay malalason, pati kayo Don Ricardo. Maaaring isa-isa tayong magkakasakit at mamatay sanhi ng chemical. Una-una po lamang ang pagdapo ng sakit sa atin, tiyak pong tayong lahat ay mamamatay.” “Nino, ang katulad mo ay isang ahas na tumutuklaw sa kamay na nagpapakain sa kanya!” Mapait na pagsumbat ni Don Ricardo. “Ikinalulungkot ko po, Don Ricardo, ang lalabas sa aking bibig ay ang katotohanan at ang kaligtasan nating lahat. Patawarin po ninyo ako.” At mula noon ay di na muling magkakasanib ang landas ng tumulong at ng natulungan. Mahalaga sa buhay ang utang-na-loob at katapatan. Nguni’t higit na matimbang sa timbangan ng buhay ang Pag-ibig. Pag-ibig sa kasintahan. Pag-ibig sa buhay. Pag-ibig sa tama. Pag-ibig sa nakararami. Pag-ibig sa naaapi. Pag-ibig sa katotohanan."
Masikip sa Tatlo,"Ang aking biyenang babae ay isang bayani ng Bani, Pangasinan. Bago pa kami ikinasal ng kanyang anak na panganay ay binawian na siya ng buhay sanhi ng sakit na diabetes. Samakatuwid ay hindi ko lubos na nakilala si Justina Quiray. Ang kanyang nakalipas na nabatid ko sa pamamagitan ng kuwento ng mga taga-Bani ay isang malaking sorpresa para sa akin at kahi’t na sa kanyang anak. Ang aking kabiyak mismo ay hindi alam na ang kanyang ina ay isang bayaning hindi pinarangalan.  Prologo(Mula sa Kasaysayan ng Bani) Mapanganib na pamamangka sa dalawang ilog ang ginampanang papel ni Justina Quiray noong panahon ng pananakop ng mga Hapon. Nang nangailangan ang tagapamahala ng mga kawal-Hapon ng isang guro na maaaring mag-aral ng Niponggo, at nang pagkatapos ay maturuan niya ang mga batang nasabi ng wikang-Hapon, ay nagkusang-loob si Justina na siya ang piliin. Noong1943 ay nagturo siya ng Niponggo sa Paaralang Elementarya ng Bani. May himpilan ang mga Hapon sa loob ng nasabing paaralan noong panahong iyon at gawa ng mabuting pakikisama ni Justina ay pinagkatiwalaan siya ng pinuno ng mga sundalo,isang tenyente na nagngangalang, Mijara. Tuwing may mga mahuhuling guerrilla ang mga Hapon, si Justina ang nagsasabi kay Tenyente Mijara na palayain sila sapagka’t ang mga nahuhuli ay hindi guerrilla kundi karaniwang mamamayan lamang. Nagtitiktik din si Justina tungkol sa mga balakin at kilusin ng mga sundalong-Hapon at, sa gayong paraan. ay natutulungan niyang mangibabaw sa labanan ang mga guerrilla. (Ito’y talatang hango sa kasaysayan ng Bani na isinulat sa Ingles; salin sa Pilipino ng maykatha.)                Naganap ang kabayanihan noong panahon ng Hapon. Nilusob ng bansang Hapon ang Amerika sa paraang pataksil nang ang mga pilotong kamikaze nito ay pinuntirya at binagsakan ng bomba ang mga bapor-militar ng Amerikano na noon ay nakatigil sa Look ng Pearl Harbor, sa Hawaii, Disyembre 7, 1941.         Sa dahilang ang Pilipinas noon ay nasa ilalim ng pamamahala ng Amerika, inatake din ng mga Hapon ang Pilipinas, ilang oras lamang pagkalipas ng pag-atake sa Pearl Harbor. Ang pagtataksil na ito ng Hapon ay siyang naglunsad sa Pangalawang Digmaang Pandaigdig.         Dalawang lalaki ang naminimtuho sa pag-ibig ni Justina Quiray. Tila ang dilag ng Bani, Pangasinan ay maselang kristal na naiipit sa dalawang nag-uumpugang bato. Sapagka’t ang nagtutunggali sa pag-ibig ay nagtutunggali rin sa nagaganap na digmaan, kapuwa malalakas at matitigas ang magka-ribal. Di malayo na ang magagapi sa tunggalian, ang mababasag ang damdamin, ang mag-aalay maging ng kanyang buhay, ay ang babaeng hinahangad.         Ang maliit na bayan ng Bani ay nasakadulu-duluhan sa dakong kanluran ng lalawigan ng Pangasinan. Isa itong napakagandang pook na nasa baybayin ng Dagat-Tsina at malayo sa ingay at gulo ng lungsod. Dumaong dito ang mga Portuges, maging ang mga Ingles, noong panahon ng mga manglalayag ng karagatan at manunuklas ng mga malalayong lupain. Laging namamataan ng mga aventurero ang Bani, marahil, sa dahilang ito ay nasa daraanan nila sa paglalakbay pamula sa Europa at Tsina at, palibhasa ay kaakit-akit ito.         Hindi lamang dumaong, kundi tumigil pa, sa Bani ang mga Portuges. Ang mga manglalayag ay nakapag-asawa ng mga babaeng tubo sa nasabing pook, nakapagsimula ng kamag-anakan o lahi. Ang mga supling ng nasabing mga pagsasama ay nagkaroon ng mga katangiang panglabas na magkahalong Portuges at Pilipino.         Maganda si Justina at maputi. Naiiba siya sa karamihan ng mga kababaihan sa Bani na di makatawag-pansin ang mga mukha at maiitim. Di nakapagtataka sapagka’t si Justina ay may dugong-Portuges. Apo siya ni Donya Amparo Munoz na ang ama ay purong Portuges. May kumalat pa na balita na si Justina ay ipinaglihi ng ina sa imahen ng Mahal na Birhen na nakalagak sa altar ng simbahan ng bayan. Maputi ang birhen, kulay hibla ng mais ang buhok, at may gatla ang leeg. Kung uusisain, magkahawig nga ang Birhen at si Justina!         Ang huling dayuhang dumaong at tumigil sa Bani ay ang mga sundalong-Hapon. Sila ay mga mandirigma, mandirigma na bulag na sumusunod at nagpapaganap sa mga mithiin ng Emperador ng Hapon. Ang masasabing matayog nguni’t di makatuwirang mithiin ay ang pagsakop sa buong Asya, kabilang na angPilipinas, at ang pagpapairal sa pamamaraang-Hapon.         Ang mga lalaki ng Bani at karatig na pook ay bumuo ng lihim na sandatahang-lakas na sasalungat sa pananakop ng mga sundalong-Hapon sa paraang patago. Naging higit na handa at malakas ang sandatahang-lakas ng Hapon kung kaya’t ang guerrilla na si Celso at ang kanyang mga ka-pangkat ay nagtatago sa mga lungga sa kabundukan.         Si Tenyente Kenji Mijara ang pinaka-pinuno ng batalyon ng sundalong-Hapon na sumakop sa Bani. Makisig siya at may pinag-aralan. Sa maraming pook na sinakop ng mga Hapon, naging malulupit at walang paggalang sa kapuwa ang mga pinuno, at ang mga dayong sundalo. Nabalita na ang mga nadadakip na guerrilla ay kapagdakang pinupugutan ng ulo, gamit ang matalas na samurai. Maging ang mga babae at bata ay tinuturukan ng bayoneta, kapag nahihiligan.         Bilang natatanging guro sa maliit na elementarya sa Bani, si Justina ang isa sa unang mamamayan na nilapitan ni Tenyente Mijara upang makipagkilala at pakiusapan ng tulong. Marunong magsalita ng Ingles si Tenyente Mijara, palibhasa ay nag-aral sa unibersidad, kung kaya’t madaling nagkaunawaan ang dalawa.         “Hangad namin ang kabutihan ninyo. Iiral ang kapayapaan at lulusong ang kaunlaran hanggang sa ako ang namumuno dito.” Wika ni Tenyente Mijara.         “Ang kahilingan ko, BinibiningJustina, ay maturuan mo sana ng Niponggo ang mga bata. Tutulungan kita. At sa tuwing umaga ay itataas sana ninyo ang bandila ng Hapon at aawitin ang ‘Kimi GaYo’ (Mabuhay ang Emperador).” Dagdag pa ng tenyente.         Mabigat sa kalooban ni Justina na yumuko sa mga kagustuhan ng isang manlulupig; nguni’t wala siyang magagawa kundi ang makipagtulungan at nang hindi mapahamak ang kanyang mga kababayan.         Naging malimit ang pagkikita ng tenyente at ng dilag ng Bani. Unti-unting namumuo sa puso ng lalaki ang pag-ibig. Di miminsang dumalaw ang tenyente sa bahay nina Justina na may pasalubong na sariwang bulaklak at kakaning-Hapon. May mga kababayan si Justina na nakakikita sa kanila na namamasyal sa baybay-dagat sa ilalim ng buwang malaki at maliwanag. At ang tagpong katulad nito ay kanilang ikinabahala. Nagtataksil ba si Justina sa kanyang mga kababayan? Marapat ba na makipagkaibigan sa kaaway?         Lingid sa kaalaman ng mga kababayan niya at ni Tenyente Mijara, si Justina ay lihim na nangangalap ng inteligencia at ipinaaabot ang mga ito kay Celso. Sa madaling sabi ay nalalaman ng mga guerrilla ang mga balakin ng mga sundalong-Hapon bago pa man nila maisakatuparan ang mga ito.         Minsang nagkaroon ng pagkakataon sina Justina at Celso na makapag-usap nang sarilinan ay nagtapat ang dalaga. “May pagtingin sa akin si Tenyente Mijara. Sinabi ko sa kanya na ako ay may nasagutan na ng aking pag-ibig, nguni’t ibig pa rin niyang subukan na makamit ang aking oo.”         “Papatayin ko ang sakang na iyon!” galit na nasambit ni Celso.         “Ang bayan na ito ay napakaliit upang kapuwa kami manatili dito. Masikip sa dalawa ang Bani!” Pahayag ni Celso.         May taong biglang lumitaw at nagsalita sa likuran ni Celso.         “Tama ka, Celso. Isa sa atin ang walang karapatan na manatili sa bayang ito.”         Sinundan pala ni Tenyente Mijara si Justina at natunton niya at ng mga taga-sunod na sundalong-Hapon ang lungga ng mga guerrilla.         Nakaumang na ang mga riple ng mga sundalo sa ulo ni Celso. Sa utos ng tenyente ay pipisilin ng mga sundalo ang gatilyo at tiyak na magiging mistulang bangkay si Celso na sabog ang bungo. Samantala, ang mga kakampi ni Celso ay nasa malayong pook. Nasukol si Celso na nag-iisa.         Ibig humiyaw sa magkahalong kahihiyan at sindak si Justina o di kaya ay umiyak at magmakaawa sa kaibigang tenyente, nguni’t minabuti niya na sarilinin ang pagkagulat at masidhing pagkatakot. Tulala siya nguni’t tahimik na lumakad papalayo mula sa pook na kamamatayan ng kanyang kasintahan.         Pinigil ni Tenyente Mijara si Justina sa paglayo at nagsabi ng ganito: “Hindi ako isang taksil, Justina. Hindi ako papatay ng tao na walang laban.” At kinumpasan niya ang mga sundalo na ibaba ang kanilang mga riple.         “Justina at Celso,” wika ni Tenyente Mijara, “masikip nga sa dalawa. . . masikip sa tatlo, ang maliit na bayang ito. Pababayaan ko kayong makatakas. Lumayo kayo sa pook na ito. Tumungo kayo sa pook na ligtas. At ipagdasal ninyo na di na tayo magkikitang muli. Di ko magagawang patawarin kayo sa pangalawang pagkakataon. Sa ngayon, ang puso kong may busilak na pag-ibig sa iyo, Justina, ay nag-uutos na magpatawad at tumatanggi na malason ito ng kamandag ng pagkapoot.”         At iyon na ang naging huling pagkikita nina Justina, Celso, at TenyenteMijara.         Epilogo(Mula sa Kasaysayan ng Bani) Nakahahabag pagmasdan ang mga sundalong-Hapon noong mga huling araw nila sa Bani. Lumubog sa bomba ang kanilang mga bapor at umahon sila sa pampang na tila mga ligaw na baka. Sa pagmumukha nila ay makikita ang pamumutla, pagkagutom, kawalan ng pag-asa, at nalalapit na kamatayan. Wala na silang armas at gula-gulanit ang mga damit. Ang mga paa nila ay sugat-sugatan sa paglalakad na walang sapatos o kung may suot man ay sandalyas na basahan o dayami lamang. Kawangis nila ang mga sundalong Pilipino at Amerikano na nakabilang sa Martsa ng Kamatayan (Death March) sa Bataan. At ang mga taga-Bani ay naawa sa kanila, hindi na sila tinuring na kaaway, nawala ang damdamin ng paghihiganti, at hindi na sila ginalaw.(Ito’y talatang hango sa kasaysayan ng Bani na isinulat sa Ingles; salin sa Pilipino ng maykatha.))         Naglabasan ang mga taong-bayan ng Bani nang magdaan sa kanilang pangunahing lansangan ang hanay ng mga sundalong-Hapon na noong oras na iyon ay mga bihag na ng digmaan. Ang mga sundalong-Amerikano ay inihahatid sila sa bakuran ng elementarya na hinirang na pansamantalang kulungan.         Kawangis ng mga sundalong-Hapon ay mga ligaw na baka na sunud-sunuran lamang sa mga sigaw at utos ng mga bantay. Gaya ng nasabi sa kasaysayan ng Bani, naawa ang mga taong-bayan sa mga sundalong-Hapon. Oo nga’t sinalakay nila ang dati’y tahimik na bayan, nguni’t naging mabait naman sila sa mga taga-roon. Ang dati-rati’y makikisig at maliliksing kawal ng Hapon, noong oras na iyon ay larawan ng pagod, gutom, at kabiguan.         Kabilang sa mga lumabas sa lansangan upang manood sa “parada” ng mga bilanggo ng digmaan ay sina Justina at Celso. Mula sa bundok ay bumaba sila sa kapatagan nang mapag-alamang nasupil na ng mga Amerikano ang mga sundalong-Hapon.         Sa simula ay hindi nakayanan ng mga Amerikano na salungatin ang lakas ng paglusob ng mga Hapon. Walang nagawa ang pagtatanggol sa bansa na isinagawa nina Gen. Douglas MacArthur at ng kanyang mga kawal-Amerikano. Noong Marso ng taong 1942, napilitan si Gen. MacArthur na isuko ang Corregidor. Sakay ng isang bapor ng U.S. Navy ay inilikas siya, kasama ang kanyang pamilya, patungo sa Australia. Mula sa Australia, nagsalita si Gen.MacArthur sa radyo at ipinaabot sa mga Pilipino at sa mga kawal-Amerikano na ikinulong ng mga Hapon sa mga concentration camps, na siya ay magbabalik: “Ishall return”.         Noong Oktubre 20, 1944, bumalik nga si Gen. Douglas MacArthur. Lumusong siya sa baybayin ng Leyte at tinupad ang kanyang pangako na siya ay magbabalik upang palayain ang Pilipinas mula sa pananakop ng mga Hapon. Ikatlong bahagi ng mga sundalong-Amerikano ang namatay na sa sakit at gutom bago nangyari ang nasabing pagbabalik. Marso ng taong 1945 nang ang buong Luzon ay nabawi sa kamay ng mga Hapon.         Madungis ang ayos ni Tenyente Mijara kahi’t na buo pa rin ang kanyang sombrero at uniporme. Mababakas sa kanyang mukha ang kalungkutan at pagod; datapuwa’t tuwid na tuwid pa rin ang kanyang tindig at lakad.         Ang batang-batang tenyente na nagtapos sa unibersidad at nag-aral sa paaralang-miltar ng Hapon ay malayong-malayo ang iniisip. Naaalaala niya ang kanyang mga magulang at kapatid na naiwan niya sa Hapon. Magkikita kaya silang muli? Naaalaala niya ang mga kaklase niya sa paaralang-militar. Ano na kaya ang nangyari sa kanila? Pabalik-balik sa kanyang diwa ang katanungan: Marapat kaya na maging tapat siya sa Emperador? Ang ialay ang kanyang kabataan, maging ang kanyang buhay; ang mapawalay sa mga minamahal sa buhay, sa mga kaibigan, upang tuparin ang mithiin ng isang Emperador? Ang digmaan ba na kanyang kinasangkutan ay may katuwiran?         At sa kanyang alaala ay di maialis ang larawan ni Justina. May naiwan siyang kaibigang babae sa Hapon. Siya ay hindi pa niya kasintahan. Patungo na siya sa pagtatapat ng kanyang pag-ibig sa dalagang-Hapon nang siya ay biglaang tinawag ng Japanese Imperial Army upang magsanay sa pakikidigma. Nakadarama siya ng kalungkutan na ang nasabing dalagang-Hapon ay naiwan niya sa tinubuang lupa. Kumusta na kaya siya? Nakahanap na kaya siya ng ibang kasintahan? Maghihintay kaya siya sa akin?         Nguni’t higit na naaakit siya kay Justina, higit na umiibig siya sa babaeng taga-Bani. Justina, isa ka na lamang pangarap ngayon! Pinipilit niyang kumbinsihin ang kanyang sarili na kalimutan na lamang si Justina.         Nakita ni Justina si TenyenteMijara. Ibig niyang kawayan ang kaibigan at isigaw ang kanyang pangalan, nguni’t di niya ito nagawa. Nang magdaan ang tenyente sa kanilang harapan ay di man lamang nagbago ang anyo ng mukha ng Hapon. Nagkasalubong ang kanilang mga paningin nguni’t tila walang nakita ang tenyente. Tahimik siya at taas-noong nagpatuloy sa paglalakad. Patungo kung saan, hindi niya nalalaman.         Nagkasakit ng malaria si Celso at iyon ang kanyang ikinamatay. Nanatiling dalaga si Justina at si Tenyente Mijara naman ay nakabalik sa Hapon, matapos na ang Amerika at Hapon ay nagkasundo na wakasan na ang digma."
Si Amang,"Ang maginoong iskultor ay alagad ng sining. Nahuhubog niya ang putik o iskayola at ito’y nagiging tapat na imahen ng isang ideya. Nalililok niya ang kahoy at natatapyas ang bato at ito’y nagkakahugis, nagkakabuhay at nagiging mamahaling hiyas na hinahangaan ng madla. Ang galing sa paglililok, gayon din ang galing sa pagkatha ng tula, paglikha ng musika o sayaw, ang pagpipinta, ay galing na ipinunla ng Maykapal sa katauhan ng artista. Ang artista ay sumilang, lumaki at nagkaisip na angkin na ang galing mula pa sa sinapupunan. Bagama’t ang artista ay maaaring mag-aral sa paaralan upang ang galing ay lalong mapag-ibayo, ang galing ay bahagi na ng kanyang katauhan sapul pa sa pagsilang.    Kay dami ng halimbawa sa ating paligid! Ang isa sa pinakatanyag at pinakamahusay na kompositor na si Amadeus Mozart ay “child prodigy”; musmos pa ay kompositor na at mahusay sa piyano at biyolin. Bago pa maging binata ay naging paborito na ng mga hari, reyna at prinsipe na taga-likha ng mga tugtuging pansayaw (“waltzes”), mga sonata at tugtuging pang-konsyerto. Sa larangan ng pagpinta ay nangunguna sa katanyagan si Leonardo da Vinci na siyang nagpinta ng Mona Lisa, ang babaeng may mahiwang ngiti; ng Huling Hapunan (“Last Supper”), at pati na ang mga malalaki’t makukulay na larawan (“frescoes”) sa kisame ng Sistine Chapel sa Italya. Pambihira itong si Da Vinci! Tila siya hindi tao kundi nagmula sa ibang mundo! Naiguhit niya nang mataimtim ang anyo ng mga “organs” na nasasa loob ng katawan ng tao – katulad ng puso, sikmura, atay, lapay, bituka – na tila ang larawan ay kuha ng kamera (samantalang wala pang kamera noong panahong iyon)! Ang mga iginuhit na nasabi ay ginamit ng mga doktor sa pag-uunawa kung papaano gumagana ang mga nasabing mga “organs” at kung papaano gamutin ang mga maysakit. Si Da Vinci rin ay naging isang imbentor. Siya ang nag-imbento ng “parachute”, ng gunting, at marami pang ibang bagay na naging inspirasyon ng mga sumunod na mga imbentor hanggang sa makagawa sila ng iba’t-ibang uri ng motor at kasangkapang kailangan ng tao sa pang-araw-araw na buhay. Sa ating sariling bayan, tampok sa mga alagad ng sining si Amorsolo, ang pintor na kayang hulihin ang sinag ng araw at ilagay ito sa “canvass”. Pambihira ang kanyang mga nalikhang makukulay na larawan ng magagandang tagpo sa bukid na kung pagmasdan ay tila may angking liwanag. Ang mga alagad ng sining, ang mga artista, ang mga likha nila na “obra maestra” – sila ang katibayan na may Manlilikha at naiiba ang tao sa lahat ng nilikha sapagka’t ang tao ay may galing, may dunong, may puso, may kaluluwa na naglalaman ng galing at inspirasyon na ipinunla ng Manlilikha.  Ang paksa ng ating kuwento ay si Guillermo Tolentino, na ang magiliw na tawag sa kanya ng mga kamag-anakan at kasamahan sa sentro ng mga ispiritista ay Amang.  Ayon sa Wikipedia: “Ipinanganak siya noong 1890 sa Malolos, Bulakan kina Isidro Tolentino at Balbina Estrella. Siya ay mag-aaral ni Gng. H. A. Bordner na siyang unang nagturo sa kanya ng pagguguhit sa Paaralang Intermedyaryo ng Malolos. Nagtapos siya ng mataas na paraalan sa Mataas na Paaralan ng Maynila. Dahil sa kanyang sariling pagsisikap, nakapagtapos siya ng kurso ng pinong sining sa Pamantasan ng Pilipinas noong 1915. Lumakbay papuntang Mga Nagkakaisang Estado noong 1919 at pinagkalooban siya ng iskolarsyip ni Bernard Baruch, isang Amerikanong milyonaryo sa Paaralan ng Sining Beaux, Lungsod ng Bagong York at tinapos niya na may mga gawad noong 1921. Sa taong din iyon, lumakbay siya sa Europa, pumupunta sa mga tanyag na museo at galerya sa Londres at Paris. Noong 1922, siya ay pumasok sa Regge Istituto di Belle Arti, nakapagtapos ng pag-aaral nang bahagya sa pamamagitan ng lingap ng kolonyang Italyano sa Maynila.  Sa Roma, gumanap ang kanyang unang pang-isahang eksibisyon kung saan kabilang ang Saluto Romano (Saludong Romano). Sa paligsahang pang-iskultura na ginanap sa Lungsod ng Walang Hanggan, ang kanyang Apat na Mangangabayong Apokalipsis na napanalunan niya ng ikalawang gantimpala. Umuwi sa Pilipinas noong 1924 at nagsarili sa loob ng isang taon. Noong 1926, siya ay inatasan bilang guro sa Paaralan ng Pinong Sining ng Pamantasan ng Pilipinas at kinalaunang naging propesor, kalihim, at sa huli tagapamahala. Namuno siya ng Paaralan mula sa 1953 hanggang sa kanyang pagreretiro bilang Emeritong Propesor noong 1955. Noong 1932, siya'y lumagay sa tahimik kay Paz Raymundo at nagkaroon ng pitong anak. “Nakilala si Tolentino sa buong bansa nang dahil sa Monumento ni Bonifacio na may maraming pigurang kasinlaki ng tao na dinisenyo noong 1930 at inilantad noong 1933. Nakapaglikha din siya ng iba pang mga tanyag na bantayog tulad ng mga Oblasyon ng Pamantasan ng Pilipinas, ang bantayog ni Pangulong Ramon Magsaysay sa bulwagang pasukan ng GSIS, at ang Lualhati ng Pamantasan ng Silangan. “Nakapaggawa rin siya ng mga maraming rebulto ni Lapulapu, Antonio Luna, Gregorio del Pilar, Jose Rizal, Manuel Quezon, Epifanio de los Santos, A.V.H Hartendorp, Fernando Amorsolo, Carlos P. Romulo, Jose Cojuangco, Manuel Roxas, Jaime at Sofia de Vera. “Kinumpleto niya ang ugnay-ugnay ng anim na pansilangang mananayaw, kabilang ang mananayaw na pambibliya na si Salome, Maria Clara, Persyana, Havanesa, at mga mananayaw Tsino. Nakagawa siya ng pigurang alegorika tulad ng mga Pilipina, tinatawag din Alipin, isang pigura ng babaeng hubad na nakagapos ng mga guyuran. Nakagawa rin siya ng mga imaheng panrelihiyon, tulad ng Imakuladang Konsepsyon at ang Madona at ang Bata. Dinisenyo niya ang Gawad Maria Clara para sa pelikula, at iba pang mga tropeo at medalya. “Isang produkto ng pampaaralang pinamulihanang naayon sa nakapamihasnan, Si Tolentino ay isang kampeon ng klasisismo. “Mula Hulyo hanggang Oktubre 1948 sa Magasing Sunday Times at sumunod sa This Week, kinasundo niya si Victorio Edades sa isang pagtatalo sa pagsusulat sa klasikal at makabagong aestetika, tumutuligsa sa 'pagpalipit' at muling pagsasandata ng halaga ng sining na naayon sa nakapamihasnan. Bagama't ang pagsasanay ni Tolentino ay klasikal, ang kanyang mga likha ay lumalagos ng palaibig na kakayahang makadama na namamayani ang Kanluraning daigdig mula sa unang ika-19 na siglo hanggang sa dekadang 20. Kaya, ang kanyang mga likha ay nakatuon na may damdamin, lalung-lalo na may pagkamakabansa mula't sapul na siya'y marubdob na Rizalista. “Isa rin siyang gitarista, espiritista, at tagapagsaling-wika. Nakapagsulat siya ng lumang baybaying Tagalog at gumagawa ng libreto para sa opera ng Noli Me Tangere ni Felipe Padilla de Leon.” Ang bahay ni Amang sa Retiro, sa may hanggahan ng Maynila at Quezon City, ay tagpo ng mga mahihiwagang pangyayari. May mga testigo na nakakikita sa mga pangyayari katulad ng malimit na pagsalo ni Amang ng mga tila binhi o buko ng halaman na nahuhulog mula sa itaas, na kung saan nagmumula ay walang nakaaalam. Binubuksan ni Amang ang nasasalong bagay (“aportes” ang tawag) at nakakikita siya ng mga mensahe sa loob ng mga ito. Minsan ay may ibig magpagawa kay Amang ng rebulto ni Hesu Kristo. Sabi niya ay hindi niya matatanggap ang trabaho.“Bakit po, bawal ba sa inyong relihiyon?”, tanong ng nagpapagawa. Sagot ni Amang, “Hindi naman. Ang dahilan kung kaya’t hindi ko matatanggap ang inyong pakiusap ay hindi ko kayang gawin ang pinagagawa ninyo.” “Nguni’t kayo po ang pinakamagaling na iskultor sa Pilipinas!” tutol ng tao.  “Totoong makagagawa ako ng rebulto at ipagpapalagay natin na ang nagawa ko ay rebulto ni Hesu Kristo, nguni’t iya’y pagsisinungaling,” dugtong ni Amang. “Hindi ko kayo maintindihan,” sabi ng tao. “Hindi ko alam kung ano ang itsura ni Hesu Kristo! Hindi ko pa siya nakikita! Upang maililok ko ang kanyang kaanyuan, kailangan na makita ko siya,” paliwanag ni Amang. Lumipas ang mga araw at mga buwan. Minsan ay pinapunta niya sa kanyang “studio” ang taong nagpapagawa ng rebulto ni Hesu Kristo. At nang ang tao ay dumating ay nakita niya na nakapatong sa isang mesa ang isang kalilikhang rebulto ni Amang – ang mukha ni Hesu Kristo! Paano niya ito nalikha? Ayon sa sariling salaysay ni Amang, nagkaroon siya ng masidhing pagnanais na makita ang mukha ni Hesu Kristo at nang ito ay maihubog niya sa isang rebulto. Isang araw na siya ay abala sa kanyang “studio” ay may kumatok sa pinto. Nang buksan ni Amang ang pinto ay nagpakilala ang panauhin at nagsabi, “Masdan mo ang aking anyo. Ngayong nakita mo na ako, magagawa mo na ba ang aking rebulto?” Totoo man o hindi ang pangyayari, may isang obra si Amang na ang kawangis ay ang anyo ng mukha ni Hesu Kristo at ang pinagmulan nito ay nababalot ng hiwaga."
Housewife for Rent,"“Pambihira!” sabi ni Romano. “Pati pala housewife, nauupahan na.” Sabi sa anunsyo: “Masipag, mapagkakatiwalaan. Handang maglingkod sa tahanang walang asawa. Magluluto, maglalaba, maglilinis ng bahay. Puwedeng arawan o buwanan ang bayad. Tawagan si Sarah sa Cell Phone 09137185346868.” Nakita ni Romano ang anunsyo sa Craigslist. Kahihiwalay pa lamang niya sa kanyang asawang amerikana. Nagsama sila nang isang taon; hindi sila nagkasundo sa maraming bagay sa dahilang hindi magkatugma ang kanilang mga ugali at hilig. Naghiwalay sila nang mapayapa. Ang amerikana ay bumalik sa kanyang mga magulang sa Los Angeles, California. Sa isang unibersidad sa California nag-aral ng business si Romano. Nang makatapos ay kinuha siya ng isang malaking bangko na kung saan siya ay naging vice president kaagad.  Nang magsawa sa buhay Amerika, umuwi sa Pilipinas si Romano.   Sa Amerika ay madaling maangkin ang magagandang bagay katulad ng auto, alahas, bahay, ang mga pinakabagong telepono, computer, at kung anu-ano pang luho sa buhay. Nguni’t ang mga tao doon ay subsob sa trabaho. Sa bahay man ay trabaho pa rin ang kinakaharap dahilan sa pangyayaring hindi uso ang magkaroon ng katulong. Ikaw ang maglalaba ng iyong damit, magluluto ng iyong pagkain, maglilinis ng iyong bahay, magtatapon ng iyong basura. Hindi uso ang tsuper; ikaw ang magmamaneho ng iyong sariling auto.   Bihira ang makapag-aanyaya ka ng kaibigan upang kayo ay mag-good time; sapagka’t ang lahat ay abala sa trabaho. Mas masarap ang buhay sa Pilipinas. Ang pamumuhay sa bayang sinilangan ay walang katapusang good time. Kung marami kang pera. Iyan ang mga palaisipan na nagtulak kay Romano na mag-balikbayan.   Tinawagan ni Romano ang kaibigang si Tony. Ibig niyang makuha ang opinyon ng matalik na kaibigan. “Housemaid ang trabahong hinahanap ng taong iyan, hindi housewife,” paliwanag ni Tony. “Ang linaw, pare. Sabi sa ad, ‘housewife’,” tutol ni Romano. “Gimik l’ang, ‘yan,” dagdag ni Tony, “para ma-intriga ka.” Ang ginawa ni Romano ay tinawagan ang nag-aalok ng serbisyo at gumawa ng appointment para sa isang interview. Ang dumating sa interview ay isang magandang babae na ang edad ay tatlumpu’t tatlo, humigit-kumulang. Kayumanggi ang kulay ng balat, hindi siya kataasan, pero hindi rin maliit; may kahabaan ang buhok, balingkinitan ang katawan, at maaliwalas ang pagmumukha. Bilugan at puno ng buhay ang kanyang mga mata. Ang labi’y mapula kahi’t na walang lipstick. Ang inaasahang makita ni Romano ay isang may katandaan nang babae, maliit, mataba, at may mga kapintasan. Nagulat siya na ang dumating sa interview ay isang babaeng malakas ang personalidad at sadyang kaakit-akit. “Talaga bang ikaw si Sarah?” usisa ni Romano. “Bakit, may inaasahan ba kayong iba? Ako nga si Sarah,” mahinahong sagot ng babae. “Wala. Ikaw lamang ang aking inaasahan,” sagot ni Romano. At dugtong niya, “sa ilang pananalita ay maaari mo bang ilarawan ang iyong sarili?” “Ako si Sarah Fernandez, tatlumpu’t isang taong gulang, dating may asawa, ngayon ay housewife for rent. Kakaunti ang aking pinag-aralan, nguni’t ako ay dalubhasa sa kung fu at may title na ‘master’.   “Namatay nang maaga ang aking asawa. Naghahanap ako ng bahay na matitirahan, at kung saan man ang bahay na iyan, kanino man ang bahay na iyan, ako’y handang magsilbi katulad ng pagsisilbi ng isang asawa,” sagot ni Sarah. Habang nagsasalita si Sarah ay lumiligid ang kanyang paningin at sinusuri kung anong uri ng pamamahay mayroon si Romano. May kalakihan ang bahay ni Romano. Masasabing ang bahay ay bahay ng isang may kaya sa buhay, batay sa laki at desenyo nito. Mataas ang kisame, yari sa magandang kahoy ang sahig at dingding. Malinis ang kapaligiran at kaaya-aya ang pakiramdam, hindi maalinsangan, maganda ang ikot ng hangin sa loob ng bahay na nagmumula sa malalaking bintana. “Maaari kang maging sekretarya o clerk, saleslady kaya, o modelo. Bakit ibig mong manilbihan bilang isang housewife for rent?” tanong ni Romano. “Hindi siguro ako matatanggap sa mga nasabi mong trabaho dahil sa hindi ako nakatapos ng pag-aaral,” sagot ni Sarah. “Ang ibig ko ay maging isang live-in domestic helper, sa ibang salita, at nang may suweldo na ako ay mayroon pa akong matitirahan.” “Bakit hindi mo inilagay sa iyong anunsyo na ‘live-in domestic helper’; bakit ang inilagay mo ay ‘housewife for rent’?” nagtanong pang muli si Romano. Sagot ni Sarah, “Ako’y naging mapagmahal at masunuring asawa at ang pagsisilbi ko sa aking naging asawa ay higit pa sa pagsisilbi ng isang katulong. Taga-luto, taga-laba, taga-linis, taga-pamili, at sa gabi ay kasiping sa kama. Nagsilbi ako sa asawa ko na walang sahod at sa huli ay namatay siya na wala man lamang naiwang insurance o mana na maaari kong ikabuhay. Ako ay mahirap pa sa daga ngayon at ang aking mga magulang at mga kapatid na nasa probinsya ay walang kakayahan na ako ay matulungan. Sila pa nga ang umaasa na ako ay makapagpapadala ng pera sa kanila."" “Kung tatanggapin kita, gagawin mo ba ang lahat ng pagsisilbi na binanggit mo na ibinigay mo sa iyong asawa?” patuloy ni Romano. “Ang ibig mong sabihin ay . . .” “Oo, hanggang doon sa pagsiping sa gabi,” dugtong ni Romano. “Hindi ako babaeng tila kalapati na mababa ang lipad. Huwag mo akong husgahan. Ang aking naging asawa ay siya lamang na lalaki na aking nakasiping. . . “Magkakasama tayo sa iisang bubong at maaaring magkakasama tayo sa iisang silid, sa iisang higaan. Maaaring mangyari ang lahat ng iyan. Nguni’t walang pilitan. Maaaring isuko ko sa iyo ang aking kapurihan, kung iyan ang aking magiging pasiya. Kapag gumamit ka ng lakas at dahas, kaya kong ipagtanggol ang aking sarili; kung kaya’t mag-isip ka muna bago ka gagamit ng dahas,” paliwanag ni Sarah. “Ang ating kasunduan ay kasunduang ‘strictly business’, hanggang sa ito ay humantong sa higit na mataas pang kategorya,” dagdag ni Sarah. Isang gabing umuwi si Romano ay naabutan niyang si Sarah ay naliligo. Hindi nakapinid ang pinto sa silid niya kung kaya’t nagkaroon ng pagkakataon ang lalaki na sumilip sa loob ng silid. Narinig niya ang buga ng tubig na nanggagaling sa dutsa; hindi rin nakapinid ang pinto na patungo sa banyo. Bahagyang binuksan ni Romano ang pinto at sumilip sa loob ng banyo. Naaninag niya sa salamin ang hubad na katawan ni Sarah na noong minuto na iyon ay walang patumanggang nagpapasarap sa ginhawang dulot ng maligamgam na tubig at walang kamalay-malay na may matang nakakikita sa kanyang nakatutuksong alindog. Nagdalawang-isip si Romano: Lilisanin ba niya ang kapanapanabik na tagpo o ipaaalam niya kay Sarah na siya ay naroroon sa may pinto at humihingi ng permiso na makapasok. Pinili niya na maging matapang at kaharapin kung ano man ang magiging reaksyon ni Sarah. Kinatok niya ang pinto at nagsabi nang, “Sarah, bukas ang lahat ng pinto. Baka ‘kako may nangyayaring masama sa iyo.” “Sandali l’ang. Lalabas na ako,” sagot ni Sarah. At sa ilang sandali, habang si Romano ay nakaupo’t naghihintay sa may kama ay lumabas si Sarah ng banyo na nakabalot ng bata de banyo ang katawan at ang ulo ay nakabalot ng tuwalya. Pumailanlang sa palibot ang mabangong samyo na galing sa katawan ni Sarah. Mabilis na uminit ang katawan ni Romano dahilan sa pagkakabulid sa isang tagpong nakalalasing sa lahat ng pakiramdam. Inisip niya na ang pakikipagtalik kay Sarah na matagal na niyang inaasam-asam ay maaaring maganap noon mismong oras na iyon. May matindi siyang isang pakiramdam na sa araw-araw ay nararamdaman niya, pagnanais na palakas nang palakas ang tindi habang lumalakad ang panahon. Tumindig si Romano, nilapitan si Sarah, at akmang yayakapin ang babae. “Sarah, handa ka na bang magsilbi bilang housewife?” Hindi tumanggi si Sarah, nakipagyakapan kay Romano. Isinuko ang labi, ang katawan, sa mapangahas na labi at mga daliri ni Romano. Ang mabilis na pangyayari ay naganap sa isipan lamang ni Romano habang nakikipag-usap kay Sarah tungkol sa pag-aapply sa trabaho ng huli. Saglit siyang nangarap sa magandang pangyayaring maaring maganap kapag nagpasiya siyang tanggapin sa trabaho si Sarah. “Romano!” sabi ni Sarah. “Para kang namamalik-mata. Naintindihan mo ba ang sinabi ko?” “Ah, e, oo. Ang sabi mo, maaaring humantong sa mas mataas pa na kategorya. . .” Tinapos ni Romano ang interview at sinabihan si Sarah na siya ay magpapasiya sa darating na bukas. Kinabukasan ay nag-usap muli ang magkaibigang Romano at Tony sa telepono. “Pare, ibig ko siyang tanggapin sa trabaho nguni’t may mga inaalaala ako. Hindi ko siya kakilala. Totoo kaya ang mga pinagsasabi niya. Baka siya ay magnanakaw. Kukunin ang aking confianza, pagkatapos ay pagnanakawan ako. O baka siya ay isang serial killer. Gigilitin ang leeg ko habang ako'y natutulog,” pasubali ni Romano. “Iyang laki mong ‘yan ay matatakot ka sa isang maliit na babae?” “Pare, kung fu master daw siya.” “Romano, kung ako ikaw ay tatanggapin ko siya. Palay na ang lumalapit sa manok, ayaw mo pang tumuka.” Pinag-isipang mabuti ni Romano kung ano ang kanyang gagawin. Kasalukuyang siya ay nag-iisa sa dahilang kahihiwalay pa lamang sa asawa. Kailangan niya na may makasama sa bahay, na may makausap, at may makasama sa mga lakad. Hindi bale na ang pagluluto, paglilinis, at paglalaba. Hindi malaking pangangailangan ang mga iyon. Maaaring kumain sa labas, umupa ng tagalinis, at magpalaba sa laundry. Higit na mahalaga ang may nakakausap, nakakasalo sa buhay, sa hirap at sa sarap. May kaya siya sa buhay. May minanang salapi galing sa mga magulang at kasalukuyan ay kumikita ng malaki bilang vice president sa isang bangko sa Makati. Maaari siyang manligaw ng mga napupusuang babae sa opisina. Maaaring siya ay maghanap ng makikilala sa mga party o singles bar. Maaari siyang maglakbay, mangibang-bayan, at humanap ng isa ring foreigner katulad ng unang asawa na mapapangasawa. Isip ni Romano, malaking trabaho ang manligaw at maghanap ng mapapangasawa. Samantalang heto na si Sarah, volunteer housewife, maganda at tila may laman naman ang ulo kahi’t na hindi nakapag-aral nang husto. Nang makapagpasiya na si Romano ay tinawagan muli sa telepono ang kaibigan niyang si Tony. “Tony, ang pasiya ko ay hindi. Hindi ko tatanggapin sa trabaho si Sarah.” “Unbelievable! Pambihira ka, Romano. Palalagpasin mo ang isang napakagandang pagkakataon.” “Hindi mo naiintidan,Tony. Hindi kami nagkasundo sa suweldo.” “Bakit, magkano ang gusto niyang suweldo?” “Isang milyon sa loob ng isang taon, P84,000 buwan-buwan! Gusto pa may life insurance at health insurance, retirement at paid vacation benefits!” Napatawa nang malakas si Tony. Naisip niya na talagang smart si Sarah. Bago pinintasan ang pasiya ng kaibigan, “Romano, di ko akalaing tatanggihan mo si Sarah. Gago ka, pare. Sorry, pero talagang gago ka, kaibigan! Dahil lamang sa suweldo.” Nagulat si Romano, bago ang tanong sa kaibigan, “Bakit naman ako naging gago?” “Mangyari, unang-una, kaya mo namang magpasuweldo ng isang milyon. Pangalawa, hindi mo naisip na mas magastos ang tunay na asawa. Ang asawa ay may karapatan sa kalahati ng iyong yaman at pag-aari.   “Nagkaasawa ka nang isang taon; hindi ba ibinahay mo siya, pinakain, binihisan, ibinili ng auto, ipinasyal kung saan-saan, niregaluhan mo ng alahas, ipinagamot nang magkasakit, ibinili ng insurance, at lahat ng luho sa buhay? Magkano ang halaga ng lahat na iyan? “Ipinaglaba ka ba ng damit, ipinagluto ka ba, menasahe ka ba sa gabi? Ang asawa mo ay pinabayaan mong maging isang donya. At sa huli ay iniwan ka. Ang masakit ay patuloy ang pagbabayad mo ng alimony sa asawa mo. Wala na siya nguni’t pinagkakagastusan mo pa rin. At kung sakaling namatay ka habang kayo ay kasal, ang kayamanan mo ay napasakanya sana. Hindi ba kagaguhan ang pasiya mo, Romano?” Nag-isip nang malalim si Romano. Pinag-aralan nang mabuti ang mga sinabi ni Tony. Nagpalipas nang ilang araw bago gumawa ng pangalawang pagpapasiya tungkol sa pagtanggap kay Sarah. Pagkatapos ay tinawagan niya sa telepono si Sarah. ​ “Sarah, ang sagot ko ay oo. Tanggap ka sa trabaho.”       Housewife for Rent Maikling Kuwento Synopsis   Kapuwa sila naghahanap ng makakasama sa buhay. Ang lalaki ay kahihiwalay pa lamang sa asawa. Ang babae ay nangangailangan ng trabaho.   Inilalarawan sa kuwento ang pagbabago ng panahon at ng pag-iisip ng tao. Sa pamamagitan ng internet at social media ang mga tao ay nagkakakilala at nagkakasundo. Instant gratification ang sabi sa Ingles. Mabilis naikakalat ang pakay at mabilis na nahahanap at nakakamit ang mga pangangailangan.   Nagbago rin ang moralidad ng tao. Upang mabuhay, ang tao ay kinakailangang magkaroon ng trabaho. Noong dati, ang trabaho ay kinakailangang maging matuwid at marangal. Ngayon, ang matuwid at marangal, ang tama at mali, ay paiba-iba; batay sa pangangailangan at kung sino ang nagbibigay ng interpretasyon.   Ang trabaho ay trabaho; gagawin ang alin mang bagay, upang magkatrabaho at mabuhay.   Parody ang uri ng kuwento; nguni’t anong lapit sa tunay na buhay!"
Serafin Gunigundo - Nagmamadali ang Maynila," GINTO. GINTO... Baka po kayo may ginto riyan?""       ""Mga mama.. mga ale... ginto...?"" ang alok-anyaya ng isang babaing nakakimona at ang saya ay humihilahod sa sakong at siyang lumilinis sa makapal na alikabok sa bangketa.        "" Baka po kayo may ginto?"" ang muling sigaw ng babae. "" Kung may ginto ako bakit ko ipagbibili? Hindi baga mas mahal ang ginto kaysa kwalta?"" sambot ng isang lalaki na ang kausap ay ang kaakbay.        Ang kalipunan ng mga taong naglipana sa Azcarraga, Avenida Rizal at Escolta ay mga mamimiling walang puhunan (karamihan) at mga tagapagbili ng mga bagay na wala sa kanila at lalong hindi kanilang pag - aari.                Ang hanapbuhay ng mga ito ay magtala sa papel ng mga bagay na nababalitaang ipinagbibili. Madalian ag kanilang usapan, Mabilis magkasundo. Tiyak ang pook na tipanan sa harap ng isang mesa: sa ibabaw ng umaasong kapeng-mais na pinapuputla ang kulay ng gatas na may bantong gatas ng niyog. Kung sila'y palarin; kakamal ang libo, kung mabigo naman ay gutom maghapon.        Sa tawaran ay hindi magkamayaw. Tingin, tawad, silip, tingin, tawad. Tingin sa singsing, sa kwintas, hikaw, at pulseras.          "" Ilang ply, anong sukat ng goma?"" usisa ng isa.       "" Ano? In running condition ba? Baka hindi, Mapapahiya tayo,"" ang paniniyak ng isa naman.        "" Aba! sinasabi ko sa iyo... garantisado. hindi ka mapapahiya,"" tugon ng tinanong.       "" Hoy,Tsiko, ang iyong lote, may tawad na. Ano, magkano ang talagang atin doon? Mayroon na ba tayo? Baka wala? Ihanda mo ang papel. Bukas ang bayaran. Tiyakin mo lang ang ating salitaan ha? Kahit hindi nakasulat... ikaw ang bahala.""       "" Ako ang bahala, boy. Alam mo na ang bilis natin, hindi ka maaano. Hawak natin ang ibon.""               Ang iba ay maingat; gumamit ng mga lenteng maaninag sa mga tapyas ng brilyante. Nangingilag sa basag na bato: iyong may karbon; iyong may lamat. Malulugi kapagka nabibigla sa pagtawad. Sa bawat may lenteng tumitingin ay marami pang taong nakapaligid na nag - aantay  na makasilip naman: makatingin at tumawad sa singsing, hikaw at pulseras. Ang init ng araw ay hindi alumana ng mga taong ayaw iwan ang kakapalan ng nagtatawaran ng lupa, bahay, bakal, pako, trak, lantsa, kabayo, makinilya at iba pang mga bagay. Kakain lamang upang magbalik; babalik lamang upang makipag - usap, tumawad, at tumingin. Ang maghapon ay natatapos sa nakapaghihinayang na pakinabang; nauubos upang umasa sa isang kinabukasang marahil ay lalong mapalad at manigo.         "" Balut... balut... baluuuut... baluut!""        ""Puto... put.., putt... puto.""  Iyan ang mga tagapambulahaw sa mga natutulog, sa mga may nanlalambot sa tuhod.       "" Isang oras lamang, maaari ba? Ipapakita ko lang sa aking buyer. Magugustuhan ito. Cash ngayon din. Iiwan ko muna ang aking tubog sa iyo. May halaga yan. ""       "" Huwag na. Dalhin mo, Sisirain mo ba ang iyong pangako? Kilala naman kita. Madali ka. Isang oras ang pangako ng aking kaibigan sa may ari nito. Kaya kung dadalhin mo ay sige. Ibalik mo agad aantayin kita. Hindi ako aalis, bago mag-ikalabindalawa. ""           Humahangos ang pinagbigyan ng singsing. Naglagos sa kakapalan ng mga tao. Madagil o makadagil ay tuloy sa kanyang paglalakad. Hinahawi ng kanyang mga bisig ang mga tao. Isinisingit niya ang kanyang manipis na katawan. Maikli lamang ang palugit sa kanya sa singsing - isang oras. Ang taong humahangos at nagmamadali at tila nakikipag -agawan ng oras ay si Maciong. Kabilang si Maciong sa mga bumibili nang walang puhunan kundi laway at nakapagbili nang wala kundi  sa listahan. Isa siya sa mga ahente sa pamilihang- kalye na lalong malaki ang pakinabang sa kanyang listahan kaysa sa tunay na tinatanggap ng kanyang bulsang palaging puno ng bigong paghihintay.                  Si Maciong na kasalungat ng katwiran ay bata ni Luisita, ang kanyang kabiyak ng dibdib, ay may paniniwalang ang pananagumpay sa buhay ay nakasalig sa kaunting bilis ng isip na kanyang tinatawag na ""abilidad"". Ang abilidad  na iyan ni Maciong ay siyang ipinangangako kay Luisita. Maipakikilala niya ito sa iba't ibang sukat ng goma; sa mga hawak niyang option sa trak, sa awto, sa bahay, sa lupa at marami pang iba. Iyan ang kanyang inaasahang masasalapi hindi maglalaon. Mga katapatan lamang niya ang kaniyang pinagsasabihan. Baka siya'y maunahan kung siya'y magsasabi. Mabibigo ang kaniyang pangarap. Muli siyang susumbatan ni Luisita.        Nakaraan din si Maciong sa kumukutong mga tao.         "" Teng... teng... teng...teng..,"" ang tinig nang dumaragsang dambuhalang trambya na maraming sakay na hindi makapasok sa loob, tranbiyang tila baga isang kalabaw na 'di makayang lumulon sa sinsamungal na sakate sa kanyang namumuwalang bunganga.            Nangunyapit lamang si Maciong sa tansong hawakan sa tranbya. Doon siya nagpalumaging nakabitin.           "" Pasok po sila... pasok po kayo... dito sa loob at maluwag. Pasok..,pasok.,."" ang dugtong na utos ng konduktor. Hindi alumana ni Maciong ang pagdudumali ng konduktor. Laging hindi napapansin ni Maciong na ang kanyang pagsambot sa tiket ng isang umibis ay sinusulyapan ng konduktor. Ang pagpasok ni Maciong sa loob ng trambya ay hindi nalingid sa kabatiran ng konduktor. Hindi pansin ni Maciong ang pagpapatunog ng taladro ng konduktor.                                               "" Narito, "" sabay abot ni Maciong ng tiket na halos mainit - init pa buhat sa kamay ng kaiibis na mapagkawanggawa na sinambutan ni Maciong.         "" Hindi ba kapapasok mo lamang?""         "" Kanina pa po ako, bumago lamang ng upo. ""        "" Saan kayo sumakay? ""         "" Sa trambya, saan pa?""         Hindi napigil ng mga nasa paligid na nakikinig ang pagtatawanan, na naging snhi g pamumutla ng konduktor.        ""Saan kang pook ng Maynila, nagsimulang sumakay?"" ang buong linaw na tanong ng konduktor sa hangad na makabawi sa pagkapahiya, ""Itinanong mo na kanina iyan,"" tugon ni Maciong. ""Itatanong mo na naman. Ewan ko ba? Tingnan mo sa tiket. Diyan mo iginupit kanina. Hindi ka ba marunong bumasa?""         Naghagikgikan ng tawa ang mga nasa paligd nila na nakikimatyag sa kanilang pagmamainitan.         Buong pagngingitngit na tinitigan ng konduktor ang gusot na buhok ni Maciong. Sinukat ang laki ng bisig nito; hinagod ng malas ang taas at nang ang kanyang mapanuring paningin ay dumako sa kupi-kuping tainga ni Maciong na tila kulubot na sitsarong - Bocaue ay  nagkunwang tinungo ang pintuan ng trambya upang makaibis at makasampa ang maraming sakay.        Mag-iikalabing-isa na at kalahati ng tanghali. May kalahating oras pang nalalabi sa ibinigay  sa kanyang palugit upang maipagbili ang singsing. Natitiyak ni Maciong ang pakinabang na halos binibilang na niya sa kanyang palad na hindi nag-aamoy kwalta may ilang buwan na.        Nagdudumaling nanaog si Maciong sa Plaza Burgos. Nag-uumihit na sinundan ang isang taong may bitbit na bayong. Tinawag niya sa pangalan ang taong iyon. Lumingon ang tinawag. Nagkakilala silang dalawa.       "" Hoy Tasio dala ko ang singsing. Bumibili pa ba ang ating buyer?""        ""Aba, eh... kailan ba tayo huling nagkausp? Matagal na. Nawala na sa loob ko. Akala ko'y wala kang makukuha, sayang, nakabili na, Bayaan mo at sa ibang araw.""         Hindi makuhang ilabas ni Maciong sa bulsa ang kanyang kamay na buong higpit na nakahawak sa singsing. Naaalala niya at inuulit-ulit ang kanyang gunam-gunam ang ""Bayaan mo at sa ibang araw"" na katulad na rin ng katagang "" mabibigo yata ako magpakailanman."" Tinitigan ni Maciong ang pagdaragsaan ng mga tao sa Plaza Burgos. Unahan sa pagsakay sa trambya. Hindi makaigpaw sa itaas ang ga may mahihinang mga tuhod lalong mahihinang bisig sa pagdaraingkilan. Ang mga babae ay naging mapagbigay sa paggitgitang yaon; hindi nila napansin ang pagkaipit ng kanilang katawan sa matitipunong bisig; halos mayupi ang kanilang mga likod-ang dibdib. Ang kutob ng dibdib ni Maciong ay halos magpatahip ng kanyang polo shirt na mamasa-masa na sa pawis.         Sa paningin ni Maciong ay may kulay pa rin ang sikat ng arw, bagama't ang matitingkad na kulay na yaon ay pilit na pinangungupas ng nagsalabat na dilim na pumipindong sa tuktok ng mga nagtatayuang gusali.         Ang tinatahak ni Maciong ay makikinis na mukha ng aspalto na kadidilig pa lamang. Ang ganti ng liwanag buhat sa mararangyang tahanan ay tila matutulis na palasong nagtalusok sa makikinis na mukha ng kalsadang tinatahak ni Maciong.        "" Balut... balut... Baluut... baluuut"".        "" Putooo... putooo... puto... puto..!"".        "" Maciong, kain na. Malaki ba ang tinubo mo kahapon?"" ang naging tanong ni Liusita. "" Hindi mo na ako nabigyan ng balato. Ibibili ko lamang ng iyong sapatos.""                 Nangiti si Maciong. Nalalaman niyang siya ay nililibak o binibiro ni Luisita.       "" Maciong, tigilan mo na ang lintik na buy and sell na iyan. Payat ka na, ang pambili mo lang ng sigarilyo ay hindi mo pa makita. Panay lakad... lakad... tuwid...lakad,,. tuwid.. sa libu-libong wala. Nasaan ang iyong lion's share at itong chicken feed ko ang siyang inaalmusal mo. Panay na ang kita  ko sa labada ang iyong nginangangahan para kang luklak na ibong nag-aantay ng ngungo ng ina.""        "" Luisita, masasabi mo ang lahat sapagkat iyan ang iyong nakikita. Hindi abot ng isip mo kung bakit si Pedrong Makunat ay tagapangasiwa ngayon ng Lucky Sport Real State Agency, si Kamelong Palos, hayan... may malaking tanggapan ng bakal at ang halaga ng kaniyang bakal ay sampung ibayo ng kanyang dating puhunan. Sila ay nagsipamula sa walang katulad ko. Si Ruperto, si Mariano, kapwa may bahay na ngayong sarili. Hindi ba ang mga diyablong iyan ay katulad ko rin na nagsimula sa lapis at papel?... at si Calixto, si Melano, aba! Baka masilaw ka sa kanilang suot na brilyante? Mamatahin mo, ngunit mayroong libreta sa bangko. Sila ay para-paraang nauna sa akin, ngunit nahuli ako upang mauna. Hindi sila makatitiyak sa aking abilidad.       "" Lubayan mo ako Maciong. Sa abilidad mong iyan, diyan ka magugutom. Kain na. Lalamig ang salabat. Baka naiinip sayo ang iyong kaisplit.""       "" Nalalaman ko ang aking ginagawa. ang aking kapalaran ay hawak ng aking dalawang palad. Ang daigdig ay nakapaloob sa aking ulo.""       "" Naku, magtigil ka na, Makita ko. Bagay sa iyo ang magsaka. Doon ka sa gitna ng bukid magbungkal at tiyak ang iyong pakinabang. Hindi mo kami mabubuhay sa swing-swing na iyan. Hindi namin makakain ang lintik na listahang iyan. Magsisilaking tanga at walang muwang ang iyong mga anak.""                                                              Kumain si Maciong ng walang imik. Ilang subo lamang ang kaniyang ginawa at ilang higop ng kapeng-mais. Kabilang na naman si Maciong sa hukbo ng mga nagbibili at bumibili ng hindi kanila at wala pa sa kanila.       "" Tiyak ba ang iyong sinasabi? Malayo ba? Pick-up hane?'        ""Oo, pick-up lang. Malapit lang. Tayo na.""         Pulu-pulo ang nag -uusap. Kani-kaniyang alok; kani-kaniyang tawad. May humihipo ng singsing. May sumisilip, may lumelente sa maliit na tapyas ng brilyante. Silip.., tingin... tawad... silip... tingin,.. tawad..         "" Maciong, ano ba ang iyong line ngayon? Mayroon ka bang buyer na goma ng trak? Mayroon akong dalawampu.""         "" Ako, kahit anong pagkakasalapian. Totoo ba ang goma mo? Magkano... malayo ba? Tingnan natin,"" wika ni Maciong.        "" Diyan lang sa tabi - tabi, isang libong piso ang halaga ng isa.""        "" Diyan lamang? Tayo na, tingnan natin. Kung sa bagay dala na ako sa iyo. Madalas kang mag-alok ng wala. Nasusubo ako sa kompromiso sa aking mga kausap. Makita ko muna bago ko ialok.""       "" Ikaw naman, patay-patay ka."" ang salag na kausap. Inialok ko sa iyo ang arina, pinabayaan mo. Ang pako, ang trak, ang makina, at ang makinilya. Mabagal ka naman eh...!""       Hindi pa sila nalalayo sa kakapalan ng mga nagbibili ng wala ay nasalubong ni Maciong ang dati niyang kakilala, si Tasiong Abuloy na lalong kinasusuklaman niya tuwing magugunita ang kanyang kabiguan sa singsing.        "" Mayroon  ba tayo riyan?"" ang bungad ni Tasio.        "" May buyer ka ng goma?"" "" Iyan ang hanap ko. Nasaan.., ilan... magkanao?""             "" Dalawampu... isang libo't dalawang daan ang isa; malapit lang.""         "" Sold. Kung mapahigit ko sa halaga ninyo ay akin ha? Wala na kayong pakialam sa higit doon... Iba na amg malinawan,"" pagunita ni Tasio.         "" Halika na. Iyong lahat. Hoy, Tsiko, ang sabi mo sa akin ay isang libo lamang."" ang bulong ni Maciong sa kanyang kausap. "" Wala ka ring pakialam sa labis doon. Hayan"".. naririnig mo. Huwag kang magsasalita tungkol sa halaga  at bayaran mo. Ako ang bahala.""         Dalawang tango lamang ng pagsang -ayon ang iginanti ng kausap ni Maciong. Nagtuloy sila sa isang makipot na lagusan. Tuloy silang pumasok sa silong. Maraming agiw na nagsalabat sa daan. Nabulabog ang mga daga. Ang amoy ng mga lumang kasangkapan ay nakapagpapakalma ng sikmura. Tinalikwas ng nagbibili ang ilang piraso ng yero at nabuyangyang sa kanilang nag-aalinlangang paniniwala ang dalawampung goma ng trak na may balot pang papel.                 Lumabas na bigla  si Tasio upang tumawag sa telepono. Nakilala ni Maciong ang kaugnayan ni Tasio nang ang goma ay hakutin ng trak. Kitang kita ni Maciong na binibilutan ng sapot ng gagambang bahay ang isang langaw na mabating sa hibla. Habang minamasdan ang agiw na naglawit sa may tagulamig silong na siyang nagpapangit sa silid na yaon ay hindi maubos - maisip ni Maciong kung bakit doon niya natagpuan ang kapalarang ipinagkait sa kanya ng makukulay na sikat ng araw.       Pumailanlang ang isipan ni Maciong. Naririnig ni Maciong ang kiriring ng telepono. Nauulinigan niyang itinatanong kung si Manedyer Maximo Kabangis ay naroon at kung nais bumili ng goma, ng pako, ng langis, ng yero ng trak, ng makina, ng bahay ng lote. Naramdaman ni Maciong na ang hapo at bigong pag-asa niya ay dahan-dahang humihimlay sa malambot na kama. Bumabasa ng pang-umagang pahayagan ang mga paningin ni Maciong  na namangha sa isang tagumpay na inaasam-asam at nang ito ay dumating ay hindi niya maunawaan. Naririnig ni Maciong ang awit sa radyo; dinig na dinig niya ang "" Tindig, aking Inang  Bayan; Lahing pili sa Silangan.""      Binalak pa rin ni Maciong na ihagis sa nanlilimahid na kandungan ni Luisita ang bungkos ng mga sasampuing piso. Gugulatin niya si Luisita. Hindi na siya bibili ng lumang damit sa panulukan ng mga daang Asuncio Azcarraga para sa kanyang apat na anak na kailan lamang ay hindi niya kayang ibili ng bago. Ipamumukha niya kay Luisita na siya'y may abilidad.      Nagkukumahog  si Maciong nang siya ay umuwi nang tanghaling iyon. Ang biglang pamimintog ng bulsa ni Maciong ay damang-dama at nabubunggo ng kanyang mga hita sa kanyang mabilis na paghakbang.  Nakapaglagos si Maciong sa kakapalan ng mga tagapagbili ng wala sa kanila, ngunit di niya gaanong alintana ang mga pagtatawaran, ang pagtitipanan  ang pagtutuwid sa ibayong pakinabang. Sa ganang kay Maciong ay kanyang lahat ng mga kalye ng Maynila - ang buong Maynila.        "" Mama... mama... genuine camel po... genuine... gen...""       "" Hoy, bigyan mo ako."" ang tawag ni Maciong.""          "" Magkano? "" sabay dukot sa kanyang bulsa na naging masikip sa balumbon ng mga sasampuing piso at walang anumang kumuha ng tatlo nito, iniabot sa bata, kinuha ang sangkahang Camel at ang bata ay iniwang tuwid na tuwid.        Mga ilang sandali pa, ang bata ay humahabol kay Maciong upang ibigay ang sukli.                "" Mama... ang inyong sukli...""        "" Ah! Hindi bale,"" tugon ni Maciong, "" sa iyo na..."" ang dugtong pa na ang tinig ay sinadyang ilakas upang marinig ng maraming nagdaraan. Hinigit ni Maciong ang kanyang balikat; tinutop ang kanyang bulsa; tumingala sa langit samantala'y patuloy ang usok ng kanyang sigarilyo at ang alingawngaw ng alukan at bilihan sa pamilihang kalye ay patuloy...                Patuloy ang pagkiriring ng telepono. Ang pukpok na bakal sa hulo, sa liwasan ng lungsod ng Maynila, ay patuloy. Ang mga nagtatayugang gusali ay tila nagbabantang umabot sa rurok ng langit. Ang alimbukay ng aso ng alkohol sa lansangan ay nakahihilo, Tigb ang mga karitela, Punuan ang mga trambya. Humahangos ang mga tao sa lahat ng lansangan ng Maynila. Gumagalaw ang lahat ng bisig, ang lahat ng isip, ang buong katawan ng Maynila."
Mongha,"“At sinabi niya sa kanya, Kaibigan, paanong narito ka na walang kasuotang pangkasal? At hindi siya makasagot. Pagkatapos ay nag-utos ang hari sa kanyang mga katulong, Itali ang kanyang kamay at paa, at buhatin ninyo siya, at itapon sa kadiliman sa labas, magkakaroon ng pagtangis at panginginig ng bunganga. Sapagka’t marami ang tinatawag; nguni’t  kakaunti ang pinipili.”                                                                                                                                                                                                                                                 - Mateo 22:14                   -- Siya ang pinakamabait sa aking mga anak. -- Laging sinasabi ni Aling Josefa. Maliit pa si Ofelia ay napansin na ng ina ang pagiging tahimik at masunurin niya. May batayan si Aling Josefa sapagka’t may dalawa pa siyang anak – isang lalaki at isang babae. Si Ofelia ay nasa kalagitnaan ng dalawa. Kapuwa malilikot, madadaldal at matitigas ang ulo. Nguni’t si Ofelia ay naiiba.                Naiisip ni Aling Josefa na marahil ay talagang nagkakaganoon ang kalagitnaang anak. Ang panganay ay nagiging sunod sa luho sa dahilang sa simula ay siya ang kaisa-isang anak. At nagkakaganoon din ang bunso sapagka’t siya ang huli at ang pinakamusmos.                Marahil din ay naging napakadali at mahinahon ang pagkakaanak ni Aling Josefa kay Ofelia. Ni hindi siya pinalo ng duktor upang ihiyaw ang unang paghigop at pagbuga ng hangin.                Nang sanggol pa si Ofelia ay natutunan ng ina na si Ofelia ay laging nakangiti at bihirang umiiyak. Nang maging limang taong gulang ay lagi siyang may himig na inaawit at humahakbang siya na tila may kalarong anghel.                Tinuruan ni Aling Josefa si Ofelia na magdasal pagkagising sa umaga at sa gabi bago matulog. Ang pagdarasal ay mataimtim na ginagawa ng bata gaya ng itinuro ng ina.                Nang maging dalagita ay naging palasimba si Ofelia. Nag-ukol rin siya ng panahon na makapagturo ng katesismo sa mga bata sa munting paaralan.                Isang araw ay ginulat ni Ofelia ang ina sa pagbabalita na ibig niyang maging isang madre.                -- Inay, ibig ko pong maging isang madre. Ibig ko pong pumasok sa kumbento at iyan ang makapagbibigay sa akin ng walang katumbas na kaligayahan. --                Sadyang nagulat si Aling Josefa. Ang akala niya ay magiging guro ang anak. Magkakaroon siya ng kasintahan. Magiging maybahay at ina sa tamang panahon. Magkakaroon siya ng karaniwang buhay katulad ng marami. Nguni’t naiiba si Ofelia.                Hindi matiyak ni Aling Josefa kung siya ay malulungkot o matutuwa. Mahihiwalay sa kamag-anak si Ofelia. Magkukulong siya sa kumbento at di na siya makikita pang muli. Ang pinili na uri ng madre ni Ofelia ay iyong mongha. Ang mongha ay madre na tila bilanggo – nasa loob lamang ng kumbento, hindi lumalabas, hindi nagpapakita sa tao, hanggang sa kanyang huling sandali sa mundong ibabaw.                 Ang tanging gawain ng mongha ay magdasal, ang ipagdasal ang kabutihan at kaligtasan ng sangkatauhan. “Ikinakasal” ang mongha kay Hesu Kristo. Wala siyang nagiging panginoong pinaglilingkuran kundi si Hesu Kristo.                Nang nasa loob na ng kumbento si Ofelia ay kasiyahan na ni Aling Ofelia na marinig ang awitin ng koro ng mga mongha sa tuwing nagmimisa. Batid niya na si Ofelia ay naroroon. Naririnig nguni’t hindi nakikita.                Sa harapan ng kumbento ay may maliit na bintana na ang sukat ay husto lamang na mapasukan ito ng maliliit na bagay. Doon nag-iiwan si Aling Josefa ng mga mumunting alaala at bagay-bagay na magagamit ni Ofelia, kagaya ng kakanin, gamot, liham, retrato, pabango, sapatos, at iba pa. Iyon na lamang ang natitirang paraan upang ang mag-ina ay magkaroon ng pakikipagtalastasan sa isa't isa.                Sa mga naganap sa buhay ni Aling Josefa at Ofelia, makikita na ang tao ay maaaring magkaroon ng kalayaang makapamili ng kung anong uri ng buhay ang kanyang tatahakin; nguni’t sa huli, makikita sa halimbawa ni Ofelia, na tila baga ang buhay niya ay sadyang nakalaan tungo sa pagiging isang mongha; sapagka’t iyon ang tawag ng langit, iyon ang ibinubulong sa kanya ng Makapangyarihang Manlilikha mula pa nang siya ay bata pa.                Maligaya sa loob ng kumbento si Ofelia. Di siya nakatikim ng pagka-inip o kalungkutan. Ang bawa’t oras sa araw-araw ay nakalaan sa iba’t ibang gawain; gaya ng pagdarasal, paglilinis sa loob ng kumbento at mga silid-tulugan, paglalaba ng mga damit, pagluluto, at pagdarasal muli, at pagdarasal na naman at pag-awit ng mga himno hanggang sa kalaliman ng gabi.                Paminsan-minsan ay nakatatagpo ang mga mongha ng sanggol na iniiwan ng ina sa maliit na bintana sa harapan ng kumbento. Ang sanggol ay inaalagaan ng mga mongha hanggang sa siya ay maaari nang mailipat sa bahay-ampunan, na mga madreng di nakakulong naman ang nangangasiwa.                Mahabang panahon ang lumipas. Habang nalalagas ang tangkay ng panahon sa puno ng buhay ay nababawasan din ang lakas ni Aling Josefa. Naging hukot na siya, maputi ang buhok, at mabagal nang maglakad. Nakapag-asawa na ang dalawa pang anak at nakabukod na sila sa pamumuhay. Nag-iisa na lamang si Aling Josefa sa kanyang lumang tahanan.                Sa tuwing may misa sa simbahan ay nasa sulok ng simbahan ang koro ng mga mongha na silang umaawit ng mga himnong pangmisa. Mula sa kanyang kinatatayuan, sa likod ng isang harang na kahoy na nagkukubli sa mga mongha, nasisilip ni Ofelia ang kanyang ina. Malimit ay napapaluha siya sapagka’t hindi niya mayakap, makausap man lamang ang ina. Nakikita niya ang ina, paminsan-minsan; nakikita niya ang pagbabago sa kanyang anyo; nguni’t ang kanyang kasiyahan ay hanggang doon na lamang. Sa panig naman ng ina, siya ay masaya na na naririnig niya ang tinig ni Ofelia, bagama’t siya’y isa na lamang mistulang larawan sa alaala mula sa nakalipas.                 Isang araw ay bigla na lamang nagpakita sa bahay si Ofelia. Nagulantang si Aling Josefa. Ang akala niya ay nakakita siya ng multo ni Ofelia.                -- Ofelia, anak ko! Ikaw nga ba?  Ano ang nangyari, anak? --                Nagyakapan nang mahigpit ang mag-ina at pagkatapos ay magkasaliw silang nag-iyakan.                -- Akala ko anak ay di na kita makikita pang muli, -- wika ni Aling Josefa.                -- Dinaramdam ko, inang, na sinaktan ko ang iyong damdamin. Ako’y sumunod lamang sa tawag ng Panginoon, -- pakli ni Ofelia. -- At Panginoon din, inang, ang nag-utos na ako’y bumalik sa iyong piling, at sa ating tahanan. --                -- Hindi ko maunawaan, anak. --                -- Inang, lumabo ang aking paningin. Ang sabi ng duktor ay patungo daw ako sa pagkabulag. Ako po’y may glaucoma na mahirap nang magamot. Ibigin ko man ay hindi ako maaaring manatili sa kumbento. Hindi po maaari na ang bulag ay manatili sa kumbento. Ang mongha ay naglilingkod; hindi po maari na siya ang paglilingkuran. --                -- Alam ko, inang, na hindi mo ako pababayaan. Maging ako man ay ganap na bulag, makapagtuturo pa rin ako sa mga bata at makakakanta pa rin ako sa simbahan. Higit sa lahat, makapagdarasal pa rin ako. Marahil ay lalong madarama ng Panginoon ang aking katapatan, sapagka’t lalong lalakas ang kapangyarihan ng aking puso at kaluluwa kung ako’y wala nang paningin. --"
Enteng Kuryente,"Nakilala ang bida natin bilang Enteng Kuryente. Mangyari ay sa Meralco (Manila Electric Company) siya nagta-trabaho. Isa siya sa mga engineers na nagpapanatiling maayos at “buhay” ang mga planta na nagpapadaloy ng kuryente sa iba’t ibang panig ng malaking lungsod ng Maynila. Peligroso ang trabaho ng isang engineer sa Meralco. Hindi biro-biro ang pag-akyat sa mga poste at tore ng kuryente, ang paghawak sa mga kawad ng kuryente, ang pag-aayos ng sirang instalasyon ng kuryente, o maging ang pagtatayo ng bagong instalasyon. Kapag nagkakaroon ng sakuna, katulad ng lindol o baha, natutumba ang mga poste at tore, napapatid ang mga kawad at sumasayad sa lupa. Kapag hindi naagapan ng engineer ang pagputol ng serbisyo at pagpulot sa mga nagkalat na kawad sa daan ay malamang na may mga mamamayang makukuryente at mamamatay. Marami sa mga engineers ang napapahamak dahilan sa aksidente, sa panahong normal at lalo na sa panahong may emergency. Ang malimit na sanhi ng aksidente ay ang di sinasadya o di inaasahang paghawak o pagdikit ng kanilang kamay o katawan sa “buhay” na kawad. Ang katawan ng tao ay hindi maaaring daluyan ng kuryente. Dalawa ang boltahe ng kuryente na ginagamit sa bahay: 110 o 220 volts. Kapag alin man dito ay dumikit sa balat ng tao, sa ilang segundo lamang, siya ay tiyak na magugulantang, manginginig, “mapapaso”, uusok o mag-aapoy, titigil ang puso at mamamatay. Tatlumpu’t limang taong gulang si Vicente, siya nga ang bida natin, na kung tawagin ng mga ka-baranggay niya ay Enteng Kuryente. Sampung taon na siyang kasal at kapiling sa buhay ang isang magandang babae, limang taon ang kabataan sa kanya, na ang pangalan ay Melissa. Maganda ang mukha at pangangatawan ni Melissa; maganda rin ang kanyang boses. Sa gabi ay singer siya sa isang first class cocktail lounge sa Makati. Sa sampung taong pagsasama ni Enteng at ni Melissa, hindi sila sinuwerte na magkaroon ng anak. Baug yata si Enteng Kuryente. Sa araw ay natutulog si Melissa habang si Enteng ay gising at nagta-trabaho. Sa gabi ay baligtad, si Melissa ang gising at nasa labas – kumakanta sa cocktail lounge; at si Enteng ang natutulog sa bahay. May pambihirang katangian si Enteng. Nang siya ay labing-apat na taong gulang pa lamang, namatay ang kanyang ina. Sa labis na kalungkutan ay inibig na niya na magpakamatay. Tumungo siya sa pinakamalapit na electric sub-station at doon ay isinayad ang dalawang kamay at hinawakan nang mahigpit ang isang kawad na “nilalakaran” ng kuryente na mahigit sa isang libo ang boltage. Pinisil-pisil ang kawad, hinimas-himas ito at pinaglambitinan pa. Himala ng himala! Walang epekto ang kuryente kay Enteng! Bumalik sa bahay si Enteng na buhay pa nguni’t bigong-bigo dahil hindi nangyari ang kanyang minimithing pagpapakamatay. Hindi tumalab ang kuryente sa kanyang katawan! Nilimot ni Enteng ang pagpapatiwakal. Lumakad ang panahon at nakapag-aral siya, nakatapos, at nakahanap ng trabaho, sa Meralco nga. Noong una ay inilihim ni Enteng ang natuklasang pambihirang katangian niya. Nguni’t nang malaon ay ibinalita na rin niya ito sa mga kaibigan sapagka’t naghahanap siya ng opinyon o paliwanag: kung bakit siya ay hindi tinatalaban ng kuryente. Minsan ay nagdala ang isang kaibigan sa bahay ni Enteng ng isang scientist na ang pakay ay ang tiyakin at suriin ang pambihirang katangian niya. May dala ang scientist na sari-saring instrumento na makasusukat sa boltahe ng kuryente at, gayon din naman, sa lakas ng pagtanggi ng katawan ni Enteng sa kuryente. May isa pang tao, sa dumating na grupo, na ang dala-dala ay isang video camera na maaaring makapag-record ng mga magaganap sa pagsusuri. Napatunayan na ang katawan ni Enteng Kuryente ay pambihira: may kakayahan itong tumanggap ng malalaking boltahe ng kuryente na walang idinudulot na perhuisyo. Sa katunayan ay habang “kinukuryente” si Enteng ay nakikipag-usap siya sa mga nagsisiyasat, at may hawak pa siya na food grinder. Nakita sa pagsubok, at ito ay nakatala sa video camera, na umaandar ang food grinder sa tuwing padadaluyin ang kuryente sa katawan ni Enteng. Samakatuwid, ang kuryente na galing sa katawan ni Enteng ay pumupunta sa food grinder at pinatatakbo nito ang motor ng nasabing kagamitan.  Nabalita ang galing ni Enteng at siya ay naging sikat na tao, bagama’t ang turing sa kanya ay isang freak. Samantala, ang asawa ni Enteng na si Melissa ay nababalisa sa di pangkarinawang katangian ng kanyang asawa. Tumatayo ang kanyang balahibo sa tuwing nagsisiping sila sapagka’t siya ay nag-aalala na baka ang asawa ay isang halimaw o taong nasasapian ng demonyo. Sino ba naman ang taong hindi tinatalaban ng kuryente? Bukod sa alalahaning ito ay napapansin ni Melissa na si Enteng ay “nanlalamig” o hindi maisulong ang pagkalalaki sa ilang pagkakataon na sila ay nagsisiping. Taong bakal, taong matigas, taong di nasusunog ng kuryente, nguni’t bakit nanlalambot ang kanyang pagkalalaki pagkaminsan! Hindi maunawaan ni Melissa ang nangyayaring pala-isipan. Naramdaman ni Melissa na nagkakaroon ng agwat ang relasyon niya kay Enteng. Nalulungkot siya at natatakot na baka, isang araw, ay mawawala ang pag-ibig sa asawa. Di malayo na mangyari ang ganoon sapagka’t maraming lalaki ang nabibighani sa ganda ng mahusay na mang-aawit. Isa sa mga nababaliw sa kanya ay si Lauro, isang mayamang negosyante, na halos gabi-gabi ay nasa cocktail lounge at nakikinig sa pag-awit ni Melissa. Umiigi rin ang pagtitinginan nina Melissa at Carlito, ang piyanista na taga-akompanya sa tuwing siya’y umaawit. Napakabait ng piyanista sa kanya – nagsisilbing kasama sa trabaho, body guard, kasalo sa pagkain, at taga-hatid sa bahay kapag tapos na ang trabaho. Si Melissa ay pinakamamahal sa buhay ni Enteng. Siya lamang ang nag-iisang babae sa kanyang buhay. Nagdusa nang mahabang panahon si Enteng sa pangungulila sa kanyang ina na maagang namatay. Nag-asawa muli ang tatay niya. Nagkaroon siya ng malungkot na karanasan sa pakikitungo sa pangalawang ina. Pinalayas siya ng pangalawang ina sa bahay ng ama at napilitan tuloy na makitira sa isang nakatatandang pinsan. Ang pinsan ang kumupkop at nagpaaral sa kanya hanggang sa siya ay maging independyente. Ang hindi niya maunawaan ay kung bakit pinabayaan ng ama na maging malupit ang pangalawang ina, at kung bakit hindi siya tinulungan ng ama nang siya ay bata pa at nangangailangan ng kalinga ng magulang. Totoong taong bakal si Enteng nguni’t marupok ang kanyang puso pagdating sa mga alalahaning may kinalaman sa pamilya. Kay Melissa niya natagpuan ang pagmamahal ng isang babae. Siya ang bukal ng kanyang lakas at sandigan - ang nag-iisang layunin kung bakit siya nabubuhay. Hindi nga ba’t nagpakamatay na si Enteng nang sumakabilang-buhay ang ina. Hindi nga lamang tumalab ang kuryente sa kanyang katawan. Malamang na madudurog ang puso ni Enteng kapag nawala sa buhay niya si Melissa. Isang gabing maalinsangan ay hindi makatulog si Enteng. Ang ginawa niya ay pinatay ang ilaw, umupo sa silyon na nasa tabi ng bintana, at sinubukang makatulog sa silyon sa tulong ng bahagya nang pumapasok sa bintana na sariwang hangin. Nang bandang ala una ng umaga ay nagising siya sa ingay ng isang sasakyan na pumarada sa di kalayuan sa kanyang bahay. Nakita niya mula sa bintana ang isang lalaki na bumaba mula sa awto, lumakad patungo sa kabilang gawi ng awto at binuksan ang pinto upang tulungang makalabas ang isang babae. Ang babae ay ang asawa niyang si Melissa. Nag-usap nang sandali ang lalaki at ang babae, pagkatapos ay nagyakapan. Humalik si Melissa sa pisngi ni Carlito at nagpaalam. “Salamat sa ride,” sabi ni Melissa. “Good night! Ingat . . .” Nang makapasok sa pintuan ng bahay si Melissa ay naaninag niya sa kadiliman ng sala na may isang bagay na nakahambalang sa sahig. Binuksan niya ang ilaw at tumambad sa kanyang mga mata ang kanyang asawa na si Enteng na nakatumba, padapa, sa sahig at di gumagalaw. Nilapitan niya ang asawa, sinubukang itaob ito upang mapagmasdan ang mukha. Nakita niyang bumubula ang bibig ni Enteng. Pinisil niya ang leeg nito sa lugar na may malaking ugat na nagdadala ng dugo sa utak. Walang naramdamang pintig ng puso si Melissa. Tila si Enteng ay patay na. Nang dumating ang tulong, isa sa mga kapitbahay na dumating ay isang doktor, napagtiyak ni Melissa, batay sa pagsusuri ng doktor, na si Enteng ay nagkaroon ng matinding atake sa puso at iyon ang ikinamatay niya nang biglaan. Na-atake si Enteng nang makita niya na ang kanyang asawa ay nakikipagyakapan sa isang lalaki. Inisip niya na si Melissa ay nagdaraya sa kanya. Alam ng Diyos na walang namamagitan kina Melissa at Carlito na masasabing makasalanan at labag sa batas ng pag-aasawa. Si Carlito ay tapat na kaibigan na may malasakit sa kabutihan ni Melissa; taga-hatid sa bahay ng kasama sa trabaho na walang sariling awto. Ang yakap at halik ay yakap at halik na pangkaibigan lamang. Sa mata ni Enteng, ang kanyang nakitang tagpo ay nakagugulat, nakagagalit, at nakamamatay na pangitain. Hindi na niya malalaman pa ang katotohanan sapagka’t siya’y sumakabilang-buhay na. Si Enteng Kuryente ay sumakabilang-buhay, sanhi ng kirot na dulot ng matinding pagseselos. Mabangis pa pala ang selos kaysa isang libong boltahe ng kuryente. Hindi iniinda ni Enteng Kuryente ang sagitsit ng kuryente. Nguni’t siya pala ay babagsak sa mumunting kamandag ng pagseselos."
Rapture,"“PUPUNTA TAYO SA PRAYER RALLY, anak. Malapit nang mangyari ang Rapture. Magkikita-kita tayong muli ng yumao mong ama.”                Heto ang sabi ni Aling Raymunda, matapos mabasa ang iniuwing papelito ni Perla. Isinasaad sa papelito na ang pagdalo sa prayer rally ay libre at gaganapin ito sa malaking football stadium. Magsasalita sa prayer rally ang sikat na televangelist na si Rev. Marshall Murray.                Ang malaking kaganapan ay gagawin nang sabay-sabay sa iba’t ibang football stadium sa buong mundo; ang bawa’t isa sa ilalim ng pangangasiwa ng isang televangelist na kasapi ng pandaigdig na samahan ng mga born-again-Christians.                Itinatakbo rin sa radyo at TV ang paalaala tungkol sa prayer rally. Inaasahan na daang-daang-libong tao ang dadalo. Ang isang football stadium ay maaaring maglaman ng humigit-kumulang sa animanapung-libong tao.                Narinig ni William Evans ang balita sa radyo at nagpasiya siya na dadalhin ang buong pamilya sa nasabing prayer rally. Isa siya sa mga sundalo na lumaban sa gera sa Iraq at nakabalik nang buhay.  Sanhi ng kanyang marubdob na karanasan sa gera ay lalo siyang nagtiwala sa kapangyarihan ng dasal, ng pagkakaroon ng tiwala kay Hesu Krsito.                Dadalo si Darlene at isasama ang anak na ang buhay ay may taning na dahilan sa pinsala ng kanser sa kanyang katawan.                Tiyak na sasama sa prayer rally si Leonor na ang kasintahan ay napugutan ng ulo sa Saudi Arabia sa dahilang siya ay napatunayang nagkasala sa pagpapalaganap ng Kistriyanismo doon kontra sa batas ng Islam.                Ang “Rapture”, ayon sa Bibliya, 1 Thessalonians 4:17, ay ang pagkikita sa alapaap ni Hesu Kristo at ng mga taong ibig niyang iligtas o ilayo sa kapahamakan.  Ito ang pangalawang pagdating ni Hesu Kristo sa mundo.                Naging bantog ang 2012 bilang ang taon na kung kailan magugunaw daw ang mundo. May isang televangelist , si Rev. Harold Camping, na humula na Mayo 21, 2012 ang magiging katapusan ng mundo. Dumating at lumipas ang Mayo 21, 2012 at di naganap ang kanyang hula.                Ayon naman sa kalendaryo ng mga Mayas: December 21, 2012 ang katapusan ng isang siglo na binubuo ng 5,125 taon. May planeta na di nakikita na magiging napakalapit sa mundo at lilikha ito ng sari-saring matitinding kalamidad.                Sa Pilipinas, nabalita si Maria Lapaz, wawalungpuing bulag na matandang babae, na nagiging medium ng Espiritu Santo. Sabi niya: ""Darating ang mga UFO upang kunin, isakay patungo sa ligtas na lugar ang mga mabubuting  tao. Hindi niya sinabi kung kailan ito magaganap, nguni’t malapit na, sabi niya. Ang sakay ng mga UFO ay mga aliens na ang haba ay humigit-kumulang sa limang pulgada (5 inches) at sila ay mukhang palaka.""                Sabi niya: ""May darating na taga-ibang planeta na kasinlalaki lamang ng palakang-Araneta. Marahil, five inches lamang ang height nila. Kukunin nila ang mabubuti at isasakay sa kanilang sasakyan.  Ang masasama, ang nagpapayaman, magpumilit man, ay hindi kukunin. Kaya ang habilin Niya, magpakabuti na tayo. Isang pagkuha lamang.  Ililipat sila sa ibang planeta at kapag halos ubos na ang tao dito sa daigdig, dahil sa kalamidad, kapag may kapayapaan na saka sila ibabalik.""                Malaki ang problema ni Grace sapagka’t ang kanyang asawa ay hindi naniniwala sa Diyos at sa ano mang relihiyon. Sinubukan na niya, sa maraming nakalipas na pagkakataon, na isama ang asawa sa simbahan at nang marinig niya ang salita ng Diyos, nguni’t tila walang pag-asa ang pagsusumikap na ito.                Physicist si Carl na nagta-trabaho sa Jet Propulsion Laboratory (JPL) sa Pasadena, California. Naniniwala siya na mahirap gunawin ang mundo. Napakalaking fuerza ang kailangan upang ito ay mangyari. Ang probabilidad na ang fuerza na iyan ay nalalapit nang dumating sa mundo ay maliit. Di niya maintindihan ang konsepto ng Diyos sapagka’t sa paniniwala niya ay nagsimula ang lahat sa wala, bagama’t paano maipaliliwanag ang konsepto ng wala na hindi naiintindihan ang konsepto ng mayroon. Mayroon ba sa simula at sumunod ang wala. O wala ba sa simula at pagkatapos ay nagkaroon? Ano ang nauna: Mayroon o wala. . . Saan sa bahagi ng palaisipang ito pumapasok ang konsepto ng Diyos?                Malalaki ang mga billboards na nagbabalita sa malalaking prayer rallies sa iba't ibang stadia.                “Magbalik kay Kristo!”                “Si Kristo ang Kaligtasan!”                “Magbagong-loob, dumating na si Kristo!”                Hiyaw ng mga billboards.                Nang dumating ang araw ng prayer rally ay dagsa-dagsang tao ang lumabas sa kalsada at tinahak nila ang landas patungo sa mga stadia. Sumikip ang mga kalye at ang mga highway. Nagka-traffic sa maraming lansangan. Naglabasan ang maraming pulis upang tumulong sa pagpapanatili ng kaayusan.                Sa simula ay nagkantahan muna ang mga nagsidalo sa prayer rally sa pamumuno ng mga gospel singers. Mabilis na ang mga tao ay nakadama ng masidhing sigla at pananabik. Libu-libo ang laman ng stadium nguni’t iisa ang boses at damdamin ng lahat. Inalis nila sa kanilang pag-iisip ang mga hamon at pasanin sa buhay. Ang bawa’t isip ay nakatuon sa pagtatanggap sa salita ng Diyos, sa pagtatanggap kay Hesu Kristo bilang Diyos at Tagapagligtas. Bagama’t bawa’t isa ay nakadarama ng galak sa kaibuturan ng puso, ang nasabing galak ay payapa at tahimik.                Pumagitna sa entablado ang ministro. Sa tinig na malakas at mapaghamon, isinigaw niya: “Naparito ba tayo upang tanggapin sa ating puso si Hesu Kristo?”                Sagot sabay-sabay ng mga tao: “Amen!”                “Tinatanggap ba natin na si Kristo ang ating Panginoon?”                “Amen!”                “Si Kristo ba ang ating Tagapag-ligtas?”                “Amen!”                “Si Kristo ba ang simula at ang wakas?”                “Amen!”                “Si Kristo ba ang nagbibigay ng buhay na walang hanggan?”                “Amen”                At habang ang mga tao ay nasa kainitan ng kanilang pagbibigay ng buong katapatan kay Hesu Kristo ay gumalaw ang stadium. Umangat na tila may kapangyarihang humugot dito mula sa pagkakatanim sa lupa. Lumutang ang stadium, lumipad, tumaas sa alapaap, sumibad ng takbo kawangis ng spaceship at nawala sa kalawakan.                Hiyaw nang hiyaw si Grace: “Carl, Carl, ayaw kitang iwan. Nasaan ka, Carl!”                Panatag naman si Darlene at niyakap ang anak, sabay sabi, “Anak, magkakasama na tayo habang buhay; di ka na pipinsalain ng iyong sakit.”                Ang mag-anak naman ni William Evans ay magkakayakap at, magkahalo ang damdamin ng tuwa at pagkamangha sa nagaganap, sila’y nagpatuloy sa pagdadasal ng “Ama namin”.                Samantala, ang mga naiwan sa lupa at napagmasdan ang paglisan ng mga lumulutang na football stadia na punung-puno ng mga tao, ay nabalot ang mga damdamin ng pagtataka at pagkatakot."
"Alberto Segismundo Cruz - Rosa Malaya, Hindi ang Sagot ni Seni, Sa Lilim ng Isang Punongkahoy","Ang kapangyariha't kayamanan ni Soliman sa pagiging raha sa maliit na kaharian sa dakong hilaga ng Ilog Pasig noong ikalabinlimang siglo ay napabantog sa nilawak-lawak ng lupang Malaysya. Ang kabantugan niya sa pagiging matapang na mandirigmang mapaghamon sa kamatayan ay taglay ng ""apat na hangin"". Sinasabing nang minsang tangkain ng mga kaaway ni Raha Lakandula na masakop ang kaharian nito, ang bayaning raha ay nakipagsukatan ng lakas at nakipagpingkian ng kampilan, hindi lamang sa nasabing mga kaaway kundi pati na sa mga buwayang sadyang pinawalan ng mga buhong. Kaya't nang magwakas ang labanan, ang dugo ng tao't dugo ng buwaya'y nagpapula sa Ilog-Pasig hanggang sa kinabukasan ng araw ng paghahamok. Nguni't si Soliman din ang namayani't ang ilang nangakaligtas sa kaaway ay tinugis pa ng kanyang mga kabig hanggang sa Look ng Maynila. Ang mga kaaway ni Soliman ay nasasabing mga tunay ring lalaki at handang pumatay at magpakamatay. Kabilang sa kanila ay hindi lamang ang ilang di-binyagang datu buhat sa Kamindanawan, kundi pati na ang mga tulisang-dagat na Insik na una pa kaysa kina Lim-Ah-Hong na nagtangkang umagaw sa kahariang iyon sa hilaga ng Ilog-Pasig, na bantog na bantog, hindi lamang sa kayamanan kundi pati pa sa kagandahan ng mga babae. Talagang hindi nila maubos maisip kung bakit si Soliman ay hindi malupig. Hindi nila mawatasan kung bakit maging sa labanan sa ilog o sa pasigan man nito'y naitataboy sila, kahit sabihing magkatimbang sa lakas ang magkabilang panig. Sa wakas ay naniwala silang si Soliman bukod sa may lakas, liksi't katapangan ay nagtataglay pa rin ng isang uri ng anting-anting na marahil ay pahiram ni Mahoma, dili kaya'y ni Bathala. Kaya't ang mga kaaway na ito, nang lumaon, ay hindi lamang naglunggating masakop ang maliit na kaharian kundi maangkin pa rin ang anting-anting na sang-ayon sa kanilang palagay ay dupil sa dibdib ng tinurang raha. Sa katotohana'y walang anting-anting si Soliman. Bukod sa katangian ng kanyang pagkalalaki ay naroon pa ang tigas ng kanyang kalooban na ipagsanggalang ang kaharian, dahil sa kanyang anak na babae. Si Rosa Malaya! Si Rosa Malaya'y hindi maaaring maging alipin! Kaya't dahilan dito, nangyaring maging mapagbiro rin sa kamatayan pati ang kanyang mga kawal; naging masunurin sa kanya, lalo na sa paghahanda sa mga kalaban; nangyaring maging matapat sa mga pagsasanay sa kapakanan ng pagtatanggol, lalo na sa pamamaraan sa pagsagabal at paghadlang sa mga kaaway, maging sa pamamagitan ng mga busog at palaso o ng mga kampilan. Bukod dito, ang maliit na kaharian ay nababakuran ng matitibay na buho buhat sa kaparangan at ng matitigas na putik sa pasigan ng ilog. Anupa't maituturing na handang-handa noon ang kaharian ni Soliman sa ano mang malubhang pangyayari, at sapagka't handang-handa, kaya naman mahirap na malupig. Sa mga mata ni Rosa Malaya, ang ginagawing ito ng kanyang ama't ng mga kabig nito'y isang kabalbalan. Ayaw na ayaw siya ng digmaan, ng paghahamok, ng pagpipingkian ng kampilan at ng pag-uutasan ng buhay. At para sa kanya, ang ganitong mga pandirigma ay lipas na sa panahon, sapagka't pati ang pagpapaunlad sa kabuhayan at ang pagdami ng mga mamamayan ay napipinsala. Gayon din naman hindi maharap ang pagsasaka't pag-aalaga ng hayop, hindi rin naman magawa ang mga pagpipista't pagpaparangal sa mga natatanging mamamayan ng kaharian. At ang isa pang labis na kinamumuhian ni Rosa Malaya'y ang pangyayaring hindi niya mailihim sa mata ng mga kawal at kabig na mandirigma ng kanyang ama ang kagandahan niyang ""pinatatangkilik"" sa mga biyaya ng Katalagahan. Kung umaga, bago pa lamang umaangat ang araw, ay nagtatampisaw na siya sa ilog na halos ay nakatapi lamang sapagka't karaniwang naliligo siya sa sinag ng araw. May mga saglit na, kung siya'y napapagal na sa pagbibilad ng katawan sa araw, nagpapahingalay naman sa mapuputing talulot ng nilad. Sa mga sandaling itong lipos ng tulain at buhay, si Rosa Malaya'y isang tunay na Sultana ng Pasig. Isang araw, bago pa lamang nagbubukang-liwayway, ang isang matapang na mandirigmang dayuhan ay nangyaring makapamangka hanggang sa kalagitnaan ng ilog at makapangubli sa isang tanging panig ng mga kawayanang hindi kalayuan sa pook na napagkagawian nang tunguhan ni Rosa Malaya - sa pook na masasabing pinagpala ng katalagahan - doon sa ang bughaw ng ilog at puti ng nilad ay pinanununghan ng langit. At gayon na lamang ang panggigilalas at paghanga ng mandirigmang pangahas nang masaksihan ang kagandahan ni Rosa Malaya - kagandahang sadyang pinatatangkilik sa mga biyaya ng katalagahan. Nakita niya ang hubog ng katawan nitong karapat-dapat na maging sultana; nasulyapan din naman niya ang mukha nitong kaayaaya, napansin din pati ang mga kilos na lipos ng sining, kahi't sa pagtatampisaw sa ilog, na anaki'y katugon ng langitngit ng kawayan at awit ng mga ibong pasaglit-saglit na pumapailanlang sa kalawakan . . . Nawala sa loob ng pangahas na mandirigmang dayuhan ang panganib na napipinto. Nalimutan pati kanyang pakay - ang kanyang layon. Nakaligtaan din naman ang kanyang nais na matiyak kung saan maaaring sumalakay ang mga kawal niya kinabukasan, upang makapagtagumpay at makapag-angkin, pagkatapos, ng dupil sa dibdib ng bayaning raha. Nadakip siya samantalang nanunubok at nagmamasid sa Prinsesa Rosa Malaya. At noon niya nabatid na para siyang natukso't nagayuma pa ng kagandahang iyon upang matagpuan sa wakas ang malungkot niyang kapalaran. ""A! pangahas na Apo ng Buwaya ..."" anang taga-usig ni Soliman. ""Ano ang pangalan mo?"" ""Taga-Ilog,"" at siya'y ngumiti pa. ""Kung gayo'y dapat kang patamaan ng sampung palaso sa dibdib sa pasigan ng ilog, at pagkatapos ay dapat kang maging pagkain ng aming mga alagang pating sa baklad sa look."" ""Ang aking hatol,"" ani Soliman sa marahas na tinig, ""ay ilapat na agad ang parusa."" Nguni't siyang paglabas ni Rosa Malaya. Sa pinakabulwagang-hukuman - isang loobang may bakod na buho at ang atip ay kugong tuyo - ang tinig ng Prinsesa Malaya'y narinig ng lahat. ""Hindi ninyo siya dapat na parusahan agad,"" ang kanyang hadlang. ""Bigyan muna ninyo siya ng pagkakataong makapagmatuwid."" Lahat ay nanggilalas. Hindi nila akalaing mamagitan sa pangahas ang kanilang Prinsesa. ""Datapuwa't,"" ani Raha Soliman, ""ang nasabi ko'y nasabi ko na."" At minasid ng mga matang mababalasik ang anak na Prinsesa. Kinabukasan ay nakatakda na ang kamatayan ni Taga-Ilog. Handa na ang mga piniling kawal ni Soliman, upang mag-iwan ng sampung palaso sa puso ng pangahas na mandirigma. Handa na rin ang lahat upang pagkatapos ay ihandog na pagkain ang kanyang bangkay sa mga alagang pating. Datapuwa't parang isang himala, sa kabila ng mga tanod, sa pook na lubhang masiit, sa isang lihim na lagusang may guwang sa labas ng moog ng mga buho, si Rosa Malaya'y nangyaring makapagdaan at masabi agad kay Taga-Ilog ang kanyang pakay. ""Pangahas!"" ang tawag niya. ""Palalayain kita ngayon din."" Napamangha si Taga-Ilog. ""Palalayain kita, nguni't taglay mo sa kaluluwa ang aking poot habang buhay,"" anang Prinsesa. ""Kung gayo'y huwag mo na akong palayain pa,"" ang matigas na wika ni Taga-Ilog. ""Ibig kong mamatay na nagugunita ang iyong kagandahan. Nais kong masawi na nalalamang ikaw ang naging dahilan ng aking kasawian."" Hindi nakakibo si Rosa Malaya. Namungay na lamang ang kanyang mga mata. Napagwari niyang may ibig sabihin si Taga-Ilog. Sa katotohanan, ang nasabi ng kanilang mga mata kailan ma'y hindi masasabi ng kanilang bibig. ""Kung iyan ang hangad mo'y... hindi kita palalayain!"" anang Prinsesa, at tumalikod sa kanya. Ilang saglit pa't dumating na ang mga kawal! Gapos na gapos si Taga-Ilog, at sapagka't nagbubukang-liwayway pa lamang noon, ang landas na kanilang tinahak hanggang sa pasigan ng ilog ay lubhang madilim pa. Gayun man, ang dilim ay hindi sukat upang huwag nang mabigyang bisa ang kahatulan. At sa harap ng sampung piniling kawal na dalubhasa sa paggamit ng palaso, si Taga-Ilog ay humarap sa hatol na iginawad ni Soliman. At nang ang tinig na marahas ng puno'y marinig, ang sampung palaso'y nabinit na, humiging, at lumikha ng kapanganyayaan . . . Nang umangat na ang Araw sa Silangan at matanglawan ang pook na iyon ng kawayanan, ilang dipa lamang buhat sa ilog, ang lahat ay nalipos ng ligamgam at panggigilalas. Natagpuan nila't maliwanag na nasaksihang ang sinawi ng palaso'y walang iba kundi si Rosa Malaya! Si Taga-Ilog - ang pangahas na mandirigma - ay nakatakas na upang damdamin sa habang buhay niya ang gayong ginawang pagpapakasakit ng Prinsesa Rosa Malaya. At bilang pagpapahalaga sa gayong pagpapakasakit, kailanma'y hindi na nagtangkang sumalakay si Taga-Ilog sa maliit na kahariang iyon ni Soliman."
"Alberto Segismundo Cruz - Minsan Lamang Sa Ating Buhay, Namutawi sa Labi ng Isang Nars, Natagpuan ni Igme ang Hinahanap","Tio vivo! Tio vivo! Tio vivo! Niring kamusmusan. Hindi ba't ikaw din sa katotohanan ang gulong ng aming isang kapalaran?  SINONG BATA ANG hindi nakakikilala ng tio vivo? Sinong matanda ang hlndi nagkakaroon ng alalahanin ng kamusmusan kung nakikita ang mga kabayong kahoy, leon at tigreng makapal na karting may sangkap na semento saka pinintahan upang maging parang buhay na halimaw ng kabundukan, maliliit na karwahe, mga gansa't patong sinasakyan ng mga batang umiikot na katulad ng kanilang nahirang na sakyan, sa gitna ng mga ilaw-dagitab na nakasisilaw saka sa alingawngaw, sigawan, halakhakan at di-magkamayaw na tugtugin ng musikang pang aliwan? Tio vivo! Ikot nang ikot! Inog nang inog, samantalang ang “kalapat” na tugtugi'y nakapagpapalukso halos sa puso ng kabataan katulad ng paglukso ng mga butil ng mais sa lagablab ng apoy upang pagkatapos ay ipagsigawan ng mga nagtitinda sa ibang pangalan: “Popcorn!” lyan ang dahilan kung bakit ayokong ipagsama ang aking maliit at magandang anak na babae, si Judith, sa pook ng mga perya't tio vivo sa liwasang-bayan. Minarapat kong samahan na siya ng kanyang ina, at ako'y nagdahilan. Bagaman sa isang amang mapagmahal, iya'y makapagpaparamdam — lalo na kung araw ng linggo — na siyang maiuukol na panahon lamang sa kanyang mga kapilas ng buhay upang sila'y mapagbigyan sa ganitong kahilingang kay luwag namang sundin. Nagdaramdam ako, sapagka't matanda man ako ngayon ay nadarama ko rin kung gaano kahapdi sa puso ng isang musmos ang mabigo sa kanyang pita. (Isipin nga namang minsan lamang na maging musmos ang isang tao!) Noo'y malimit magpista sa aming purok. Masagana ang mga tao't patuloy ang paghahanap-buhay sa tabing-dagat. Ibig kong sabihi'y walang tila ang bukal ng kabuhayan ng mangingisda't kung ginagaling ay punuan ang mga bangka't paraw sa kanilang huli. Kaya't kung nagpipista'y laging maliwanag ang aming nayong di kalayuan sa liwasang-bayan. Kung gabi'y nakasisilaw ang mga ilaw-dagitab lalo na sa pagsisiyam. Sa isang panig ng liwasang iyo'y naghanay ang perya, ang iba't ibang tindahan ng larua't mga kakanin, saka ng tolda ng sirko, atiba pang uri ng aliwan ng mga bata. Natatandaan kong si Aning at ako'y nagtipon sa ilang araw ng aming baon at pinagsapi namin ang natipong ito upang makasakay lamang kami sa kaba-kabayuhan ng tio vivo. Mapula ang kanyang kamisola, may lasong pula rin ang kanyang tirintas at nakasapatos ng pelus na kayumanggi. Sa sinakyan niyang kabayo, siya'y isang tunay na prinsesita sa aking pangmasid at sa pangmasid din ng iba, sapagka't bata pa lamang si Aning ay sadyang maganda na't may panghalina pa. At ako naman, ang kanyang prinsipe, na kapapanot pa lamang ng barbero — sapagka't ayaw ng aking amang ako'y magpatubo ng buhok at magpartida upang diumano'y huwag akong mainitan — ay nakasakay sa kapiling ding kabayo at waring isang prinsipeng unano sa kaharian ng mga kababalaghan. Narinig kong naghalakhakan sa akin ang madla, sapagka't ako ma'y naniniwala rin sa aking sarili na kung may pinta ang aking mukha, lalo akong karapatdapat na maging maliit na payaso sa malaking daigdig. At, bakit hindi nga magkakagayon? Sapagka’t ang aking pugot na salawal ay guhitang marungis at may tagpi pa ang likuran. Nguni't hindi ko alumana ang ano mang pahitsura o pansin sa akin na ipinahayag ng madla sa pamamagitan ng mga halakhak. Paano'y nasa piling ako ni Aning — ang aking mutyang kalaro't kaeskuwela — na sa palagay ko'y siyang mahalagang bagay sa akin sa daigdig pagkatapos ng aming tahanan. — Humawak ka sa akin, Aning, kung mauuyot ka! — ang pahambog ko pang wika na para bagang may magagawa ako. — Yumapos ka sa ulo ng aking kabayo kung ikaw naman ang mauuyot, Fidel — ang alaala naman niya na kasabay ng isang magiliw na pagtawa. Saka kami nagpalitan ng halakhak, ng pagpaparangalan ng kainaman ng aming sinasakyang kabayo saka ng sanlibo’t isa pang kabaliwan ng kamusmusan. — Kailan tayo uulit? — tanong niya nang buong pananabik. — Aba! Pag nakatipon na tayo ng piseta — tugon ko naman. Datapuwa't. . . walang anu-ano biglang bumilis ang pag-inog at naramdaman kong bigla rin akong naliyo, kasabay ng pagkasilaw ng aking mga mata sa liwanag na anaki'y umuusig sa amin. Sa sangkisap-mata pa'y nauyot nga ako't nahulog, kasabay ng halakhakan ng mga tao. Nguni't. . . Bago nagdilim sa akin ang lahat, ay nadama ko munang may malalambot na bisig na yumapos sa akin! . . . Makaraan ang ilang saglit pa'y nakadama na ako ng hangin at nagliwanag nang unti-unti ang aking paningin. Isang matabang lalaking naka-bughaw ang lumapit sa akin at nagpunas ng isang basang tuwalya sa aking mukha. —Ako ang makinista, iho — ang pagpapakilala niya bago ngumiti, Kung hindi kay Nene (ibig sabihin ay si Aning), marahil ay nabasagan ka ng bungo! — at hinipo ang aking ulong walang buhok. Narinig kong muli ang mga taong nagtawanan. Nguni't hindi ko pinansin ang kanilang pagtatawa, sapagka't maliwanag na noon sa aking paningin ang larawan ni Aning na namumutla pa ang kaakit-akit na mukha. — Aning! — nasambit ko, — Huwag kang magbabalita ng ano man sa amin. Napangiti si Aning. Hindi na talagang kailangan ang  siya pa’y magsalita. Ang masasabi ng kanyang bibig ay naipahayag na ng kanyang mga matang may bahagyang takipsilim. — Mabuti ka ba?—usisa niya nang buong lamyos. Napatango ako at nangiti. Ngiti ng payaso sa mata ng madla, nguni't sa aking puso'y ngiti ng damdaming nagpapasalamat sa kanyang tagapagligtas. Taun-tao'y nauulit ang pista sa aming nayon. Nauulit angperya’t ang pagtatanghal ng sirko't ng aliwan ng mga bata. At ang tio vivo'y naroon din. Patutoy ang inog, mabilis na katulad ng mga araw na lumilipas! Nguni't. . . ang tio vivo'y naging gulong din ng aming kapalaran, Nagbago na ang aming pook. Binago ng sakuna't ng kabinasnan. Tinugnaw ng apoy ang mga tahanan! Binago ng gawaing-bayan at ng sonipikasyon ang panig na ito ng Maynilang kung tawagi'y “purok na matao't nalimot na ng Diyos!” Nagkalayo na, dahilan diyan, ang dating magkakapit-bahay at ang hindi naman nagkakakilala kailan ma'y nagkalapit nang hindi hinihintay. Ako, si Fidel Olvido, ay hindi na ang batang panot na pinagtatawanan sa tio vivo. Isa nang binatang bantog at tinataguriang “tenor”. Aywan ko ba kung iyan ang katotohanan, nguni't sinasabi ng mga kritiko na may nakatago raw maya sa aking lalamunan . . . at iya'y isang kababalaghan, Kaya'tang makapal na taong nakapaligid sa akin, marahil, ang marami sa kanila'y mga dating nagsisipagtawa sa akin sa tio vivo — ay siya ko namang aliping tagahanga ngayon. Pinapagakpakan ako, kahi’t na sa papel na baliw na prinsipe, at lalo na sa pagiging tunay na payasong humahalahak sa mga notang lumuluha sa kaligayaha't nagdiriwang sa kalungkutan! Ah! ang tao . . . Ako naman ngayon ang humahalakhak'sa kanila! Ako naman ang umaalipin sa kanilang paghanga; datapuwa't . . . mainam din ang kanilang ganti: pagakpak! pumpon ng mga bulaklak, mga panyolitong sutlang nasa tuka ng mga kalapating pinalilipad na pasadya ng aking mga tagahanga upang maihatid sa aking palad ang paghanga ng mga babaing lihim at hayagang umiibig sa aking tinig! Nguni't. . . nalungkot ako, nang dumating sa aking pandinig, na ang isang Ana Maria Campoamor ay kinababaliwan din ng marami. Lumilitaw na siya ang aking kaagaw sa karangalan at kabantugan. Sinasabi pa rin na kung maganda ang kanyang tinig ay lalo siyang maganda sa kanyang katauhan. At ang huling balita’y. . . nag-aagawan pa diumano ang mga pangunahing “empresario” sa lunsod upang siya’y madala sa Kabisayaan at nang maitanghal doon ang “Madame Butterfly”, na siya pinaka-obra maestra sa pagtupad sa sining niya – ng nasabing diva. Datapuwa’t. . . sa wakas ay biglang nabago ang mga balita. Diumano’y nagkaisa ang mga empresaryong ito na kami’y pagsamahin upang malagom ang tagumpay (tagumpay sa salapi!). Saka sa mga pahayaga’y nabanggit din at diumano’y gaganapin naming ang tagpo ni Hulyeta’t ni Romeo. — Nguni’t paano magiging matapat ako sa aking papel na ni hindi ko man nakikilala siya? — tanong ko sa aking tagapangasiwa’t promoter. — Iyan din ang kanyang itinanong sa amin! — ang tugon ng empresario, — nguni't iya'y hindi suliranin. Magkakakilala kayo't. . . ehem! Hindi na ako nakasagot pa. Hang araw lamang ang nakaraan, at sa isang tanging pagtitipon, ay nakita ko't nakilala ang bantog na diva. — Diyos ko! Ikaw pala Aning. Saan kangpanig ng daigdig nanggaling? — tanong kong sabik na sabik. — Saan pa kundi sa silong din ng ating sariling langit! — tugon niyang pinapungay pa ang mga mata. Napatigagal ako. Parang nagbalik na bigla sa aking gunita ang mga araw ng tio vivo, ng pista sa aming nayon, ng pagdiriwang ng mga bata! Kaya't, , , nasabi kong pabigla rin: — Sasakay ba tayo sa tio vivo? Lumungkot ang mga mata ng aking kausap.Bago nagwika nang buong lungkot: — Oo, Fidel, sa tio vivo ng ating kapalaran! — at nangilid ang kanyang mga luha. — Aning, bakit? — ang buong pagdaramdam kong naitanong. — Alipin tayo ng salapi, gayong ang akala ko'y alagad tayo ng sining . . . — at siya'y nagbuntong-hininga. Hindi ko nawatasan ang kanyang ibig na sabihin datapuwa't sumasal ang tibok ng aking puso. —Iniluluha nang lihim ni Aning ang kamatayan ng kanyang kamusmusan! — ang paliwanag ng aking budhi. — Aning, limutin na natin ang nakaraan — payo ko sa kanya, —iyan ang ating Tadhana; isipin na lamang nating tayo’y nabubuhay na gaya rin ng dati: nasa tio vivo — ikaw atako'y nakasakay sa kabayo! Umiinog! Dumating ang araw ng aming paglabas. Siya, sa papel na Hulyeta't ako, sa papel na Romeo. Hindi na kailangan pang isiwalat ang nangyari, sapagka't nagkakaisa ang mga kritiko na kahi't na yata sa Rose Bowl o sa Metropolitan Opera House sa Nueva York ay maaari kaming ipadalang sugo ng Pilipinas sa sining ng pag-awit. Datapuwa't, kailangan pa bang balakin ito sa hindi naglaon at umabot na ang ngitngit ni Marte sa Kapuluan? At, ang dalawang magkababatang nagkatagpo sa tio vivo at pagkatapos ay nagkapiling na muli, sa atas ng kapalaran, upang maging pipit at maya ng pag-ibig sa pugad ng maluwalhating sining ay. . . nagkalayo . . . upang hindi man lamang magkabalitaan sa loob ng halos ay apat na taon. . . Si Fidel sa larangan ng digma . . . sa madilim na kagubatan! . . . siya . . . si Aning, na hindi na nakalabas. . . ay naglaho nang bituin sa langit ng ating dulaan! Nang mapawi ang ulap ng digma, napatanghal ang wasak na Maynila — ang nangayayat na larawan ng lunsod ng sining at kalakal. Dungisan ang mukha, humpak ang mga pisngi, nanlalalim ang mga mata. . . at ang puso lamang ang hindi napagbago ng Panahon at ng Kapalaraan, palibhasa'y parang relos na tumitik-tak pa sa sisidlang dibdib! At ang mga tao . . . ang mga taong noong kabataan pa'y nagsisitawa sa paligid ng tio vivo ay matatanda na ngayo't naglipana sa daan . . . mga, Belibeth ng- karalitaan . . . larawan ng kapanganyayaan: mga pulubi — mga labi ng digma! At sa isang simbahang wasak na ang nalabi'y ang durog na bahagi ng kumbento —isang araw ng linggo'y — may umaawit na saliw ng gitarang kinakalbit ang kuwerdas na waring kanyang nauutusan. Basag na ang tinig, paos na ang taginting, mga ligaw na nota ng isang sawing trobador! At, ang lalaking iyong isang pulubi'tdungisan ay bulag pa ang mga mata — isa pang ipinanganyaya ng digma! At sa kanyang piling ay naroon ang taga-akay na babaing naglalapot ang damit at may isang maliit na bakol ng maliliit ding kandila. Kung minsa'y umaawit ang babaing iyon. Hindi pa nasisira ang tinig na katulad ng “pagkasira” ng mukha niyang natilamsikan ng pulbura nang nagbabagsak ng pamatay sa Maynila ang kaaway. Naroon pa rin siya. Hindi na gaya ng dati. Ipinakikilala siya ng kanyang tinig — tinig ng isang coloratura soprano!   Naroon pa rin ang lalaking may hawak na gitara: ang bulag. Paos na ang kanyang tinig, datapuwa't may mga ligaw pa ring taginting na nakapagpapaalaala sa isang kaluwalhatiang nagdaan at nakalipas! Siya, ang babae—si Aning; at siya ang lalaki: si Fidel. Hindi nagdaramdam si Aning, sapagka't binubuhay niya sa alaala ang mga araw ng kamusmusan; nang sila pa'y nagdiriwang sasa tio vivo!  Hindi na rin nagdaramdam si Fidel sapagka’t hindi na niya nakikita ni makikita pa kalian man na “lumubog na sa kanluran ang dilag at kabataan ng kanyang si Aning. Iyan ang dahilan kung bakit ang aking maliit na anak na babe — si Judith — ay ayokong ipagsama sa tio viv ​"
Genoveva Edroza-Matute - Si Mabuti,"Hindi ko siya nakikita ngayon. Ngunit sinasabi nilang naroroon pa siya sa dating pinagtuturuan, sa walang pintang paaralang una kong kinakitaan ng sa kanya. Sa isa sa mga lumang silid sa ikalawang palapag, sa itaas ng lumang hagdang umiingit sa bawat hakbang, doon sa kung manunungaw ay matatanaw ang maitim na tubig ng isang estero.  Naroon pa siya't nagtuturo ng mga kaalamang pang-aklat, at bumubuhay ng isang uri ng karunungang sa kanya ko lamang natutuhan. Lagi ko siyang inuugnay sa kariktan ng buhay. Saan man sa kagandahan; sa tanawin, sa isang isipan o sa isang tunog kaya, nakikita ko siya at ako'y lumiligaya. Ngunit walang anumang maganda sa kanyang anyo. at sa kanyang buhay. Siya ay isa sa mga pangkaraniwang guro noon. Walang sinumang nag-ukol sa kanya ng pansin. Mula sa pananamit hanggang sa paraan ng pagdadala niya ng mga pananagutan sa paaralan, walang masasabing anumang pangkaraniwan sa kanya. Siya'y tinatawag naming lahat na si Mabuti kung siya'y nakatalikod. Ang salitang iyon ang simula ng halos lahat ng kanyang pagsasalita. Iyon ang mga pumalit sa mga salitang hindi niya maalala kung minsan, at nagiging pamuno sa mga sandaling pag-aalanganin. Sa isang paraang alirip, iyon ay nagiging salaminan ng uri ng paniniwala sa buhay. ""Mabuti,"" ang sasabihin niya, ""ngayo'y magsisimula tayo sa araling ito. Mabuti nama't umabot tayo sa bahaging ito. Mabuti, Mabuti!"" Hindi ako kailanman magtatapat sa kanya ng anuman kung di lamang nahuli niya akong lumuluha nang hapong iyon, iniluha ng bata kong puso ang pambata ring suliranin.  Noo'y magtatakipsilim na at maliban sa pabugso-bugsong hiyawan ng mga nagsisipanood sa pagsasanay ng mga manlalaro ng paaralan, ang buong paligid ay tahimik na. Sa isang tagong sulok ng silid-aklatan,pinilit kong lutasin ang aking suliranin sa pagluha. Doon niya ako natagpuan. ""Mabuti't may tao pala rito,"" wika niyang ikinukubli ang pag-aagam-agam sa narinig. ""Tila may suliranin, mabuti sana kung makakatulong ako."" Ibig kong tumakas sa kanya at huwag nang bumalik pa kailanman. Sa bata kong isipan, ay ibinilang kong kahihiyan at kababaan ang pagkikita pa naming muli sa hinaharap, pagkikitang magbabalik sa gunita ng hapong iyon. Ngunit, hindi ako makakilos sa sinabi niya pagkatapos. Napatda ako na napaupong bigla sa katapat na luklukan. ""Hindi ko alam na may tao rito . . . naparito ako upang umiyak din."" Hindi ako nakapangusap sa katapatang naulinig ko sa kanyang tinig. Nakababa ang kanyang paningin sa aking kandungan. Maya-maya pa'y nakita ko ang bahagyang ngiti sa kanyang labi. Tinanganan niya ang aking mga kamay at narinig ko na lamang ang tinig sa pagtatapat sa suliraning sa palagay ko noo'y siyang pinakamabigat. Nakinig siya sa akin, at ngayon, sa paglingon ko sa pangyayaring iyo'y nagtataka ako kung paanong napigil niya ang paghalakhak sa gayong kamusmos na bagay. Ngunit siya'y nakinig nang buong pagkaunawa, at alam ko na ang pagmamalasakit niya'y tunay na matapat. Lumabas kaming magkasabay sa paaralan. Ang panukalang naghihiwalay sa amin ay natatanaw na ng bigla kong makaalala. ""Siyanga pala, Ma'am, kayo? Kayo nga pala? Ano ho iyong ipinunta ninyo sa sulok na iyon na iniiyakan ko?"" Tumawa siya nang marahan at inulit ang mga salitang iyon; ""ang sulok na iyon na . . . iniiyakan natin. . . nating dalawa."" Nawala ang marahang halakhak sa kanyang tinig: ""Sana'y masabi ko sa iyo, ngunit ang suliranin. . . kailanman. Ang ibig kong sabihin ay . . . maging higit na mabuti sana sa iyo ang. . .buhay.""  Si Mabuti'y naging isang bagong nilikha sa akin mula nang araw na iyon. Sa pagsasalita niya mula sa hapag, pagtatanong, sumagot, sa pagngiti niyang mabagal at mahihiyain niyang mga ngiti sa amin, sa pagkalim ng kunot sa noo niya sa kanyang pagkayamot, naririnig kong muli ang mga yabag na palapit sa sulok na iyon ng silid-aklatan. Ang sulok na iyon. . . ""Iniiyakan natin,"" ang sinabi niya nang hapong iyon. At habang tumataginting sa silid namin ang kanyang tinig sa pagtuturo'y hinuhulaan ko ang dahilan o mga dahilan ng pagtungo niya sa sulok na iyon ng silid-aklatan. Hinuhulaan ko kung nagtutungo pa siya roon, sa aming sulok na iyong. . . aming dalawa. At sapagkat natuklasan ko ang katotohanang iyon tungkol sa kanya, nagsimula akong magmasid, maghintay ng mga bakas ng kapaitan sa kanyang mga sinsabi. Ngunit, sa tuwina, kasayahan, pananalig, pag-asa ang taglay niya sa aming silid-aralan. Pinuno nya ng maririkit na guni-guni an gaming isipan at ng mga tunog ang aming mga pandinig at natutuhan naming unti-unti ang kagandahan ng buhay. Bawat aralin namin sa panitikan ay naging isang pagtighaw sa kauhawan naming sa kagandahan at ako'y humanga. Wala iyon doon kanina, ang masasabi ko sa aking sarili pagkatapos na maipadama niya sa amin ang kagandahan ng buhay sa aming aralin. At hindi naging akin ang pagtuklas na ito sa kariktan kundi pagkatapos lamang ng pangyayaring iyon sa silid-aklatan. Ang pananalig niya sa kalooban ng Maykapal, sa sangkatauhan, sa lahat na, isa sa mga pinakamatibay na aking nakilala. Nakasasaling ng damdamin. Marahil, ang pananalig niyang iyon ang nagpakita sa kanya ng kagandahan sa mga bagay na karaniwan na lamang sa amin ay walang kabuluhan. Hindi siya bumabanggit ng anuman tungkol sa kanyang sarili sa buong panahon ng pag-aaral namin sa kanya, Ngunit bumabanggit siya tungkol sa kanyang anak na babae, sa tangi niyang anak. . . nang paulit-ulit. Hindi rin siya bumabanggit sa amin kailanman tungkol sa ama ng batang iyon. Ngunit, dalawa sa mga kamag-aral namin ang nakababatid na siya'y hindi balo. Walang pag-aalinlangan ang lahat ng bagay at pangarap niyang maririkit ay nakapaligid sa batang iyon. Isinalaysay niya sa amin ang katabilan niyon. Ang paglaki ng mga pangarap niyon, ang nabubuong layunin niyon niyang baka siya ay hindi umabot sa matatayog na pangarap ng kanyang anak. Maliban sa iilan sa aming pangkat, paulit-ulit niyang pagbanggit sa kanyang anak ay iisa lamang sa mga bagay na ""pinagtitiisang"" pakinggan sapagkat walang paraang maiwasan iyon. Sa akin, ang bawat pagbanggit niyon ay nagkakaroon ng kahulugan sapagkat noon pa man ay nabubuo na sa aking isipan ang isang hinala. Sa kanyang magandang salaysay, ay nalalaman ang tungkol sa kaarawan ng kanyang anak, ang bagong kasuotan niyong may malaking lasong pula sa baywang, ang mga kaibigan niyong mga bata rin, ang kanilang mga handog. Ang anak niya'y anim na taong gulang na. Sa susunod na taon niya'y magsisimula na iyong mag-aral. At ibig ng guro naming maging manggagamot ang kanyang anak at isang mabuting manggagamot. Nasa bahaging iyon ang pagsasalita ng aming guro nang isang bata sa aking likuran ang bumulong: ""Gaya ng kanyang ama!"" Narinig ng aming guro ang sinabing iyon ng batang lalaki. At siya'y nagsalita. ""Oo, gaya ng kanyang ama,"" ang wika niya. Ngunit tumakas ang dugo sa kanyang mukha habang sumisilay ang isang pilit na ngiti sa kanyang labi. Iyon ang una at huling pagbanggit sa aming klase ang tungkol sa ama ng batang may kaarawan. Matitiyak ko noong may isang bagay ngang mali siya sa buhay niya. Mali siya nang ganoon na lamang. At habang nakaupo ako sa aking luklukan, may dalawang dipa lamang ang layo sa kanya, kumirot ang puso ko sa pagnanasang lumapit sa kanya, tanganan ang kanyang mga kamay gaya ng ginawa niya nang hapong iyon sa sulok ng silid-aklatan, at hilinging magbukas ng dibdib sa akin. Marahil, makagagaan sa kanyang damdamin kung may mapagtatapatan siyang isang tao man lamang. Ngunit, ito ang sumupil sa pagnanasa kong yaon; ang mga kamag-aral kong nakikinig ng walang anumang malasakit sa kanyang sinasabing, ""Oo, gaya ng kanyang ama,"" habang tumatakas ang dugo sa kanyang mukha. Pagkatapos, may sinabi siyang hindi ko makakalimutan kailanman. Tiningnan niya ako ng buong tapang na pinipigil ang pagnginig ng mga labi at sinabi ang ganito: ""Mabuti.. mabuti gaya ng sasabihin nitong iyon lamang nakararanas ng mga lihim na kalungkutan ang maaaring makakilala ng mga lihim na kaligayahan."" ""Mabuti, at ngayon, magsimula sa ating aralin"". Natiyak ko noon, gaya ng pagkakatiyak ko ngayon na hindi akin ang pangungusap na iyon, nadama kong siya at ako ay iisa. At kami ay bahagi ng mga nilalang na sapagkat nakaranas ng mgan lihim na kalungkutan ay nakakilala ng mga lihim na kaligayahan. At minsan pa, nang umagang iyon, habang unti-unting bumabalik ang dating kulay ng mukha niya, muli niyang ipinamalas sa amin ang mga natatagong kagandahan sa aralin namin sa panitikan. Ang kariktan ng katapangan; ang kariktan ng pagpapatuloy anuman ang kulay ng buhay. At ngayon, ilang araw lamang ang nakararaan buhat nang mabalitaan ko ang tungkol sa pagpanaw ng manggagamot na iyon. Ang ama ng batang iyon marahil ay magiging isang manggagamot din balang araw, ay namatay at naburol ng dalawang gabi at dalawang araw sa isang bahay na hindi siyang tirahan ni Mabuti at ng kanyang anak. At naunawaan ko ang lahat. Sa hubad na katotohanan niyon at sa buong kalupitan niyon ay naunawaan ko ang lahat."
"Amado V. Hernandez - Magpinsan, Limang Alas, Tatlong Santo","Magandang araw po.""  Pamimintana ni Ligaya sa kanilang durungawan ay isang liham ang inihagis sa kanya ng tagahatid sulat na nagbigay ng ""magandang araw.""   Marahan niyang ginupit ang isang dulo ng sobre, tiningnan, nangunot ang noo at saka napahalakhak ng malakas.  ""Ha, ha, ha.  Nasisira yata ang ulo ni Nestor!"" ang nasabing tatawa-tawa. Ang totoo ay hindi sukat akalain ni Ligayang makapangangahas si Nestor na magpapahayag sa kanya ng pag-ibig.  Silang dalawa ay magpinsan.  Makipagsintahan siya kay Nestor ay walang salang magiging bukang-bibig ng madla na sila ang magpinsang ""nagpipisan.""   Kay laking kahihiyan, marahil!  At saka si Nestor, ayon sa kanya, ay hindi pa naman tunay na binata kundi bago pa lamang nagbibinata.   Kailan lamang ay nakaputot na salawal at ni hindi makuhang ayusin ang buhok.   Noon lamang mga nakararaang taon ay lagi silang magkasama sa paglalaro.   Madalas pa siyang ipinamimitas ni Nestor ng sari-saring bungang-kahoy sa kanilang bakuran na pagkatapos ay pinagsasalunan nilang dalawa. Kung tanghaling tapat ay madalas silang makagalitan tuloy ng kanyang ina dahil sa hindi nila makuhang matulog at nalilibang sa paglalaro ng sintak sa puno ng hagdan.  Ganon na lamang ang sarap ng kanilang matalik na pagsasama na wala silang iniwan sa tunay na magkapatid.  Kaya lamang sila nagkahiwalay ay nang ipasok na siya sa kolehiyo.  Nagkaiyakan pa silang matagal dahil sa pangambang makalimot ang isa't-isa.  Awang-awa siya kay Nestor.  Ngunit noo'y mga batang musmos pa lamang sila halos.  Marami ng araw at taon ang nakalipas.  Nang kanyang lisanin ang kolehiyo ay magdadalaga na siya.  Sa dahon ng kanyang alaala ay malabo na ang titik ng panahon.  Nagdaan ang masayang kabataan nila ni Nestor na hindi na niya ganoon nagugunita.  Nang magkita sila ng kanyang pinsang binata, pagkaraan ng isang mahabang panahon ng pagkakahiwalay, ay nagkahiyaan sila, kung bakit, at hindi nakuhang magbatian.  Si Nestor ay nasilaw sa kanyang kisig at ganda, samantalang siya naman ay nanibago kay Nestor.  Binata na pala ito! Ang nasabi sa kanyang sarili.  Buhat noon, kung sila'y magkasalubong ay tumutungo siya upang mailagan ang mata ng kanyang pinsang binata at si Nestor naman ay lumilihis ng daan dahil sa malaking pagkaumid at pag-aalang-alang sa kanyang pinsang dalaga.   Kaya ganoon na lamang ang panggilalas ni Ligaya ng tanggapin niya ang sulat ni Nestor.    ""Marunong na palang lumigaw ang pilyong yaon,"" ang wika pang nakangiti.   Ipinalagay niyang si Nestor ay nahihibang.  Dili kaya'y nagbibiro.  Kaya hindi pinansin ang liham ng binata.  Saka ang pag-ibig ay hindi pa rin naman nagigising sa kayang puso.   Pagkaraan ng mahigit na dalawang linggo ay nagsisi si Nestor kung bakit siya nakapagtapat pa kay Ligaya.  Wala nga namang unang pagsisisi.  Ngayon na lamang niya nakurong   malayo siyang ibigin ng kanyang magandang pinsan.  Si Ligaya ay tanyag na tanyag sa mga lipunan, mula ng lumabas sa kolehiyo, samantalang siya'y palad ng makadalo sa isang piging minsan sa isang buwan.  Maraming maginoo at hombres de profesion na nangingibig kay Ligaya at siya'y isang estudyante pa lamang na pinakakain at pinaghihirapan ng kanyang ama.  Isa nga naman palang kabaliwan ang kanyang pag-ibig.   Lalong nag-ibayo ang kanyang pagkakimi sa harap ni Ligaya.  Kung minsang sila'y nagkakatagpo sa isang sayawan o piging ay hindi niya magawang sumulyap man lamang sa mukha ng kanyang pinsang dalaga, habang yao'y ngingiti-ngiti at parang ikinasisiyang-loob ang makitang siya'y labis na nagugulumihanan.  Nguni't ano ang kanyang gagawin?  Siya ay lalaki at lalaking may puso.  Ang tibok ng puso ay makapangyarihan.  At hindi maaaring pigilin, lalong mahirap at hindi mangyayaring limutin niya si Ligaya.  Si Ligaya ay inibig na niya at minahal, sinundan-sundan ng paningin at pinintuho ng buong kaluluwa mula pa sa kanilang kabataaan.   Ang isang bagay na naukit sa diwa at napunla sa puso sa panahon ng kamusmusan, ay hindi  na malilimot at mamamatay sa habang panahon.  Ang mga alaala ng ating kabataan ay siyang matamis sa lahat, sariwa sa lahat at mahal sa lahat.  Talagang si Nestor ay hindi nakalimot kay Ligaya.  Ewan nga lamang niya kung bakit naparam na sa isip ng dalagang yaon ang kanilang kahapong lipus sa kaningningan ng mga murang guni-guni at masamyo sa pabango ng kawalang-malay.   Wala nang masakit na alalahanin na gaya ng mga alaalang nagbabalik sa gunam-gunam ni Nestor.  Ngayon siya'y nasa gitna ng luha at lungkot. Nang hindi nagtamo ng tugon ang ikalimang sulat ni Nestor kay Ligaya, ay niyari sa loob ng binata na hindi na siya muli pang susulat sa pinsang walang puso.  Naisip niyang sayang lamang ang panahon at pagod nang magpakabaliw sa isang bagay na tila hindi matatamo.  Ang pag-ibig ay may dalawang hanggahan:  luwalhati at pagtitiis.  Yamang sa pagtitiis siya itinalaga ng tadhana ay tila kabaitan ang sumang-ayon sa gunita ng palad.   May araw ding mabibihis ang kanyang pagdurusa.  Sadyang ang alin mang pangarap na mahalaga at dakila ay hindi natutupad sa iisang gabi.  Kinakailangang maglamay at magpakasakit, magbata at lumuha. Pinag-ibayo ni Nestor ang pagsisikap sa pag-aaral.  Kung siya'y makatapos na ng karera, sa paano't paano man ay hindi na kahiya-hiyang mangibig kahit kanino.  Ang titulo ay isang kalasag na malaki ang nagagawa.  Kung wala mang paglingap si Ligaya sa kanya ngayon baka kung siya ay isang doktor na ay malamuyot din ang puso at mabagbag ang kalooban ng pinsang walang awa.  Kaya nagsunog ng kilay si Nestor. Samantalang si Ligaya ay patuloy sa kanyang pagkabulaklak ng lipunan.  Kung sa bagay ay hindi naman siya katulad ng ibang dalagang pag natatanyag na sa gitna ng palalong sosyedad ay nagkakaroon ng marungis na batik ang iwing dangal at ang angking kabanguha'y napagsasamantalahan ng ilang mapagsamantala.   Si Ligaya ay hindi gayon.   Habang siya ay napapasa-itaas ay lalo siyang nagpapakalinis, lalong pinag-iibayo ang kanyang kababaang-loob, at katamisan ng ugali, lalong sinikap na siya'y maging karapat-dapat sa mata ng sambayanang nakapako sa kanyang mga kilos.   Pagkaraan pa ng tatlong mahahabang panahon ay nagtapos din si Nestor sa pagka-manggagamot.  Isang batang-batang manggagamot na nginingitian ng pag-asa at pinatatapang ng lalong matatamis na pangarap.  Datapwat kung ano ang tagumpay ngayon ni Nestor ay siya namang kabiguan  ni Ligaya.  Dahil sa malabis na pagpupuyat gabi-gabi sa kung saan-saang sayawang idinaraos ng gayo't ganitong samahan at kapisanan, bukod pa sa panonood ng mga dulaan at sine, ang murang katawan ni Ligaya ay hindi nakatagal.  Siya'y lumura ng dugo at unti-unting nangayayat.  Dahan-dahang nalanta ang rosas sa kanyang dalawang pisngi at naglamlam ang langit sa kanyang mata. Nang mabalitaan ni Nestor ang kaawa-awang kalagayan ni Ligaya ay dali-daling inihandog ang kanyang tulong.   Ang pinsang dalaga ay tumalima naman sa kanyang mga tagubilin.  Ang buong panahon at pagsisikap ni Nestor ay inukol na lahat sa pagpapagaling ng karamdaman ng kanyang minamahal.  ""Malulunasan mo pa kayo ako, Nestor?"" ang tanong sa kanya minsan ng maysakit. ""Oo, gagaling ka, pagagalingin kita, aalagaan kita,"" ang masuyong sagot ni Nestor. Isang matamlay na ngiti ang itinugon ng dalaga.  May apat na buwan na si Ligaya sa kanyang cottage sa mataas na siyudad ng Baguio .  Ang sariwa at malinis na simoy ng hangin, ang mabibiyaya at katangi-tanging singaw na nagmumula sa pusod ng mga bundok at ang mabuting paraan ng panggagamot ni Nestor ay siyang nagkatulong-tulong upang lubusang bumuti ang karamdaman ng paralumang maysakit.  May dalawang buwan pa lamang si Ligaya sa itaas ng Baguio ay tumigil na ang paglura ng dugo, sumunod ang pagkapawi ng ubo sa gabi at sa umaga.  Nanumbalik din ang dating mapulang kulay sa kanyang mukha at nanauli ang bulas ng kanyang katawan. Isang malamig na gabing ang buwan ay parang nakabitin sa langit na mangasul-ngasul, si Nestor at si Ligaya ay mapayapang nangakaluklok sa dalawang silyon sa lilim ng mayayabong na puno ng isang puno.   ""Salamat sa iyo, Nestor,"" anang binibiro, ""utang ko sa iyo ang aking buhay. Ano kaya ang maibabayad ko sa iyong kagandahang-loob?"" ""Ligaya,"" anang binata naman.  ""Pinagaling ko ang iyong sakit sa tulong ng Maykapal.  Datapuwa't ang karamdaman ko ay hindi mo pa nalulunasan hanggang ngayon."" ""Anong karamdaman mo?"" ""Ang karamdaman ng aking puso."" "" Aba , si Nestor, hindi mo pa ba nalilimot ang bagay na iyan?"" ""Kailan man ay hindi!  Ang aking pag-ibig ay malala kaysa dati, Ligaya, lalong malubha."" ""Ano ang sasabihin sa atin ng tao?  Magpinsan tayo'y..."" ""Sa pagsinta ay walang magpinsan, "" ang putol ni Nestor.  ""Lalong mabuti sapagka't iisa ang dugong nananalaytay sa ating mga ugat, iisa ang ating damdamin, iisa ang ating puso. At bakit natin pakikinggan ang sasabihin ng tao? Ang dila ng tao'y talagang makasalanan at hindi marunong humatol.  Alalahanin mo ang ating kabataan, ang pagmamahalan natin  noong tayo'y mga batang musmos.  Hindi ka ba nanghihinayang sa lahat ng yaon kung ikaw o ako, ngayong kita'y may gulang nang ganap, ay mapasaibang kamay at mapasaibang dibdib?"" ""Ngunit"". ""Huwag ka ng magdahilan, Ligaya. Sabihin mo na sa aking ako'y minamahal mo.  Ang laman ng iyong puso ay nakasulat sa iyong mga mata, kaya huwag mo na sanang susian ang iyong bibig. Hindi na nakuhang magmatuwid ni Ligaya.  Ang katotohanan ay matagal na rin siyang umiibig nang lihim kay Nestor at malaon na ring nanariwa sa kanyang puso ang matamis na alaala ng kanilang kabataang yumao. Bago sila naghiwalay ng gabing yaon ay pinabaunan muna niya si Nestor ng isang matamis na halik at inabutan ng isang bulaklak ng everlasting. ""Hayan ang aking pag-ibig."" ""Pag-aralan mo sanang mahalin."" Nabalitaan na lamang ng lahat sa kahanga-hangang siyudad na rin ng malamig na Baguio idinaos ang luna de  miel ni Ligaya at ni Nestor."
"Alberto Segismundo Cruz - Ikaw... Ang Gabi... At ang Musika!, Dalawang Bulaklak sa Iisang Tangkay","Patuloy ang galaw ng tala-orasan. Hindi na babalik pa ang nakalipas na oras, ang mga sandali’t saglit nito. Katulad ng isang kinapal, ang nakalipas sa kanya’y hindi na babalik pa, kailan man. Kawangis din ng kabataan at kasiglahan; habang gumugulang, ang sigla’y natatapos at ang kabataa’y nahahalinhan ng katandaan. Alaala lamang ang nalalabi - ang alaalang walang pagmamaliw. Masaya man o malungkot ang  alaala'y nagbabalik, kahi’t kangino man, anuman ang kanyang  kalagayan, kahi’t sa anumang panahon siya nauukol at kahi’t saan mang bahagi ng daigdig siya naroroon. Ito ang dahilan     kung bakit naalaala kita. Nagunita kita sa  isang  panahong  masasabing “iba ang takbo  ng mga pangyayari” kaysa kasalukuyan. Sa isang kalagayan at katayuang ikaw ay itinuturing ko pang “kasintahan”. . . Maseselan ang gawain sa aking tanggapan; nguni’t isang hapon, sa pagbasa ko ng isang aklat ay kung bakit nakatagpo   ako ng isang katagang napagpapagunita: “Kasintahan ng Makata” . . .  Itinanong ko sa aking sarili kung ano  ang kahulugan ng katagang iyan sa aking buhay. Kailan naging mahalaga iyan sa aking·pagkatao. Kailan napaugnay iyan sa aking palad! At, sumagot ang Alaala ng Nakalipas – ang tinig ng yumaong kabataan. Inihatid ang larawan mo, noon, sa akin. IKAW! Ikaw, na pinag-ukulan ko ng mga liham na sinasapian pa ng mga tulang hindi ko ipinalalathala sa mgapahayagan o lingguhan. Ibig kong ikaw lamang ang makatunghay ng mga tula kong iyan – ng mga tulang tigib sa mga pangakong makatibok­puso at makapukaw-damdamin. Buwan ng mga bulaklak, at panahong mainit ang araw hanggang dapit-hapon, datapawa’t umuulan kung gabi. Kaya't ang mga kamya't sampagita'y namumulaklak na rin sa Laguwerta ng Kabulusan. At, isang gabi ng Mayo, nang tanghalin kang Reyna ng mga Bulaklak, ako  pa ang minarapat mong magputong ng isang korona ng mga piling bulaklak din at nagsabit pa sa may gatla mong leeg ng tatlong kuwintas ng sariwang sampagitang may  palawit na  ilang-ilang at  rosal. Hindi naglaon ay napaiba na kayo ng pook, bagaman nasasaklaw din ng purok na kapuwa natin nilakhan . . . hanggang sa tayo’y ganap nang papaglayuin ng Tadhana! Isang GABI . . . nabilang ko na ang maraming taong nagdaan. Naging sali-salimuot na ang takbo ng mga pangyayari sa lungsod at sa nayon; naghalili na ng tahanan at pook ang mga tao; nasa iba nang kalagayan sa buhay ang marami, kabilang na ang aking mga dating kababata’t kamag-aral . . . saka kita natagpuan sa isang anyo’t ayos na ibang-iba na kaysa dati; kalansay ka na ng isang kagandahang hinangaan at sinamba-samba sa panahon ng iyong kasariwaan at kayamungmungan . . . sapagka’t isa ka nang pangit ngayon; isang inang namumutla’t nangangayayat; kalung-kalong ang pasusuhin mong bunso, bukod sa may isa pang musmos na nasa iyong piling. Sa ayos ninyong mag-iina’y nakalarawam amg karalitaan. “Bumili na kayo ng swipisteks, Mama, Ale. Sa Linggo na ang bola. Naririto na ang inyong kapalaran,” paos na turing mo, nguni’t narinig kong iyan ang sinasabi mo sa nagdaraan.  Nagbuhat ako sa simbahan, noon. May “novena” sa Ina ng Awa.  Palibbasa'y  nagmamasid-masid pa ako sa paligid ng patyo, malapit sa dating pook ng aking kabataan, kaya’t ako’y nakaratng sa dako ng mga nagtitinda. Nagmamasid ako noon sa galaw ng buhay at kilos ng mga tao. Inibig kong mabatid kung ano ang buhay sa isang panig ng purok na aking nilakhan. Bukod sa maliwanag ang mga dagitab ay kabilugan pa rin ng buwan. Maaaring matalas lamang ang aking paningin, kaya’t nakilala kita. Maaari namang matalas din ang iyong mga mata, sapagka’t kapagdaka’y  tumindig ka’t tumigil sa pag-aalok ng mga tiket ng swipisteks; binalot sa lampin ang iyong bunso’t binatak na ang kamay ng musmos na nasa iyong piling. May tangka kang lumayo! Natakot ka sa Alaala ng Nakalipas, na ngayo’y sugat ng alaala sa iyong dibdib. Datapuwa’t hindi koi big na makaraan ang pagkakataong yaon. Malaon na rin kitang ibig ma-kumusta. Makita, bagaman hindi na gaya ng dati. May nakapagbalita sa akin na ikaw’y nag-asawa na, diumano. Magkaiba na ang ating daigdig at kalagayan. Kaya’t sa ilang hakbang pa’y nasabi kong . . . “Ale, bigyan ninyo ako ng dalawang tiket.” Iniabot mo sa akin ang librito, bago sinabing: “Pumili na kayo, Mama,” kasabay ang isang tuyot na ngiti, bagaman sinadya mong huwag nang ititig sa akin ang malalalim mong mata. “Pakiusap  ipili  na ninyo ako ng dalawa,” tugon ko naman agad, saka inilabas ang dadalawahin buhat sa aking lukbutan. Pagkatapos. . . “Hindi ba Rosita ang inyong pangalan? Huwag sana kayong magagalit!’ usisa kong may bahagyang alinlangan. “Rosita?” pamangha mong tugon, nakababa pa rin ang paningin. “Nagkakamali kayo, Mama; marahil ay nakakahawig ko lamang ang Rositang iyon.” Hindi na ako kumibo. Nagbayad na ako agad, pagkaabot sa dalawang tiket saka mabilis na lumayo sa pook.  Wala pang isang oras ay nakarating na ako sa loob ng aming bakuran. Napuna kong nakangiti pa rin ang mga alagang rosas ng aking maybahay na nasa iba’t ibang kulay na paso at nakahanay sa sariling hardin. Pag-akyat ko sa hagdanang bato ay naulinigan ko agad an gaming radio, na bagaman ipinagbabawal kong huwag na munang patugtugin, sapagka’t may kapitbahay kaming may karamdaman, ay pinatugtog din pala ng malikot kong anak na binatilyo. May isang awit – isang awit ang aking narinig na parang sumasalubong sa aking pagdating – ang makabagong himig na . . . You, and the Night, and the Music . . .  Pinihit ko upang “mapatay” ang tinig. . . ang musika na nagbubuhat sa aming “radio set”, subali’t. . . Naririnig ko pa rin ang Tinig ng Kabataan at ang kasariwaan ng katawan, ng puso’t kaluluwang ngayo’y isa nang Kalansay ng Kahapon. . ."
May Dahilan ang Lahat,"﻿Noong umagang iyon ay nakagayak si Gaston na pumunta sa pakikipagpulong sa isang cliente ng kanyang compania. Si Gaston ay isang arkitekto ng Steegh and Associates. Nagsimula ang araw niya nang mga alas-siete. Maaga siyang gumising dahil nga may pupuntahan siyang business meeting. Tulog pa ang Mrs. niya nang siya ay tumayo mula sa kama. May kadiliman pa sa labas ng bintana. Nag-shower si Gaston at mabilis na nagbihis. Walang oras upang mag-almusal kung kaya’t naghanda lamang siya ng kape at, bitbit ang kape at kaberton, ay umalis na siya. Isang oras ang viaje patungo sa oficina ng cliente. Tatlumpung milya lamang ang layo nguni’t dahil sa kabagalan ng traffic, inaabot ng isang oras ang viaje. Magpapakita ng mga plano si Gaston sa kanyang cliente – mga plano ng office building na itatayo. Patungo siya sa pinakamataas na gusali sa Manhattan, New York. Naroon ang oficina ng kanyang cliente. Nang gabing nagdaan ay naging napaka-sentimental ng kanyang asawa. Kapuwa sila mahigit seseinta anyos na. Sila’y tatlumpung taong kasal na. Hindi sila pinagpala na magkaroon ng anak; isa sa kanila ay may problema sa pagkakaroon ng anak. Kumain sa labas ang mag-asawa; ipinagdiwang ang kanilang wedding anniversary sa isang paboritong restaurant at ang kanilang hapunan ay pinangunahan ng tig-isa silang kopa ng Stella Rosa, ang kanilang paboritong alak. Matapos ang hapunan ay magkahawak ang kamay na naglakad ang dalawa sa avenida na kung saan maliliwanag ang mga window display pauwi sa kanilang apartment. “Tatlumpung taon,” pahayag ni Aiza. “Ganoon na ba tayo katanda?” “Ang edad ay nasa isip at puso. Kung anong pakiramdam mo, iyon ang edad mo,” pakli ni Gaston. “Napaligaya mo ako, Gaston. Nagpapasalamat ako sa iyo at nangangakong mamahalin ka sa natitira pang panahon sa ating buhay.”  “Ganoon din ang pakiramdam ko, Aiza. Ang hiling ko sa Panginoon ay pagbigyan Niya sana tayo ng mas mahaba pang buhay, na tayo’y magpatuloy na malusog, maligaya sa piling ng isa’t isa, at malayo sa disgrasya. Sana ay mauna Niya akong bawiin, kung panahon na; at nang di ko maranasan ang mawala ka sa aking buhay.” Nakauwi ang mag-asawa, sumandaling nanood ng news sa TV, at pagkatapos ay humiga na sa kama. Yakap-yakap ni Aiza ang asawa at bago ipinikit ang mata ay sinabi muli kung gaano niya siya kamahal. “Yakapin mo ako, Gaston; aywan ko kung bakit nanlalamig ako na parang nenenerbyos. Niyakap ni Gaston ang asawa at di nagtatagal ay kapuwa na sila nakatulog. Kay laki-laki ng gusaling pupuntahan ni Gaston. Ito ang pinaka-matayog na gusali sa buong mundo. Libo-libo ang mga taong nagpupunta doon araw-araw, ang pugad ng libong mga oficina, nesgosyo, tindahan, restaurant, at kung anu-ano pa.  Ang gusali ay tila bantayog na sa pagiging pagkataas-taas ay patunay na ang Estados Unidos ang pinaka-makapangyarihang bansa sa mundo, na ang New York ang sentro ng negosyo, ng yaman, ng kapangyarihan.  Maaga ring lumabas ng bahay si Flavio. Waiter siya sa restaurant na nasa pinakamataas na palapag ng nasabing gusali. Katulad ni Gaston, kailangang makarating siya sa gusali nang maaga, upang makatupad sa isang kompromiso. Si Flavio ang naatasang magbukas ng restaurant noong umagang iyon.  Sa mga unang oras ng umaga ay pumapasok sa gusali ang mga may maagang schedule. Masasabing ang laman ng gusali sa mga unang oras ng umaga ay hindi pa full capacity. Humigit-kumulang dalawang libo. Habang tumatanghali ay dumarating ang marami pang ibang empleado at bisita, at sa mga bandang alas-dose, ay inaabot na nang punong-puno ang gusali. Humigit-kumulang ay kalahating oras nang nakikipagpulong si Gaston sa kanyang cliente. Katulad ng maraming meeting, ang pag-uusap ay hindi naman puro business lamang. May kaunting kuwentuhan, biruan, higop ng mainit na kape. . . Sa kalagitnaan ng maganda at mahinahon nilang pag-uusap ay biglang gumalaw ang gusali, umuga, at ang alarma ay nagsimulang tumunog nang malakas. “Lindol!” sabi ng kausap ni Gaston. “Takbo. Dali. Kailangang makababa tayo at makalabas ng building kaagad,” nagmamadali at nahihintakutang payo ng cliente. Takbo naman si Gaston, sunod-sunod sa likod ng kanyang cliente.  “Hintay! Naiwan ko ang aking kaberton at ang mga plano,” naalaala ni Gaston. Ibig niyang bumalik sa oficina upang kunin ang gamit. “Gaston, keep going! It’s not safe to go back. Forget whatever you left behind. Run!” Sumunod si Gaston sa payo. Hindi na sila sumakay sa elevator. Takbo sila pababa sa stairway. At sila’y nakalabas. Ganoon din ang ginawa ng maraming taong naroroon na sa gusali noong minuto na iyon. Mula sa kinalalagyan sa labas ng gusali, sa harapan nito, ay tumingala ang dalawang magkasama upang tanawin ang kabuuan ng gusali. Nakita nilang ang itaas ng gusali ay nag-aapoy. Malaking sunog ang nagaganap sa dakong itaas ng gusali. Maya-maya ay dumating na ang mga bombero at pulis na ang mga sirena ng kanilang mga truck at kotse ay nakatutulig sa lakas ng hiyaw habang tumatakbo sa lansangan. Naglabasan na rin sa kalsada at nag-ipon ang mga tao sa kung saan makikita nila ang nagaganap na pangyayari. Sa pagmumukha nila ay makikita ang takot, pangamba, pagtataka. Ang mga pangyayari pala ay ibinabalita na ng radio at TV sa mamamayan ng buong mundo. Isang eroplanong pampasahero ang bumangga sa dakong itaas na palapag ng World Trade Center. Malaking pagsabog ang naganap at sa kasalukuyan ay nilalamon ng apoy ang gusali. Ilang minuto ang lumipas, may dumating na eroplanong pampasehro na lumilipad nang mababa. Sinundan ng tingin ng mga taong nanonood sa nangyayari, pati na ng mga TV cameras na noon ay nakatutok sa nangyayari, ang nasabing eroplano. Ito’y mabilis, tila sibat, na lumilipad patungo sa twin tower ng World Trade Center. Ang nasabing eroplano ay sumalpok, sumabog, sa nasabing tower, at sumigabo ang napakalakas na apoy. Napag-alaman matapos ang sumandali na dalawang malalaking eroplanong pampasahero ang sadyang itinutok at isinalpok sa World Trade Center sa layuning takutin at ipahiya ang Amerika. Mga terorista ang nasa likod ng pag-atake. Ang mga nasa itaas ng gusali ay nakulong sa apoy at usok. Katulad nila, si Flavio ay dalawa lamang ang pagpipilian. Ang mamatay sa paglanghap ng maitim na usok at pagkasunog. O ang mamatay sa pagtalon mula sa itaas ng gusali. Umusal ng maikling dasal si Flavio, nagkurus, isinaisip ang asawa at anak, at pagkatapos ay lumundag sa hangin. Tila batong mabilis na bumagsak si Flavio patungo sa lupa. Isa lamang siya sa daan-dang iba pa na lumundag patungo sa kanilang kamatayan. Sa bahay ni Gaston, ang asawa ay halos mahimatay sa nakikitang pangyayari sa TV. Nanlalamig siya sa takot at nararamdaman niya ang kabog ng kanyang puso. “Panginoong Diyos, ko. Naroroon si Gaston!” nasambit ni Aiza. “Panginoon, iligtas mo po sa disgrasya ang aking asawa! Siya lamang po ang kaisa-isang kasama ko sa buhay!” Gamit ang cell phone ay tinawagan ni Aiza ang asawa. Walang sumasagot. Una lamang iyon sa marahil ay isang daang ulit niyang pagtawag sa cell phone. Naiwan ni Gaston ang kanyang cell phone sa oficina ng cliente. Sa Manhattan at paligid ng New York ay nagkabuhol-buhol na ang traffic. Nawala ang koryente at linea ng telefono. Tumigil sa pagpasada ang mga tren at bus. Nagsimulang magsilakad at magsitakbo ang mga tao papalayo mula sa tinamaang gusali.  Sa maikling panahon ay natunaw ang mga bakal na nagpapanatiling nakatindig ang magkakambal na gusali. Bumagsak ang mga gusali na tila gumuhong buhangin at makapal na usok ng dumi at pulbos ng konkreto ang bumalot sa buong paligid. Ang mga taong inabot ng pulbos ay nabalot sa puting alikabok at sila’y nagmukhang  tila multo na nagtatakbuhan at naglilipana sa lansangan.  Alas diez na nang gabi ay wala pa ring balita kay Gaston. Di mailarawan ang anyo ni Aiza o maipaliwanag ang kanyang niloloob noong mga oras na iyon. Tila siya nauupos na kandila, na nasa pagitan ng sindak at takot at pakiramdam na siya’y mamatay sa atake sa puso. “Panginoong Diyos, pangalagaan po ninyo si Gaston…” paulit-ulit niyang samo. Bakit kaya inatake ng mga terorista ang World Trade Center? Bakit kaya ang mga piloto, matatalinong tao, ay pumayag na maging sakripisyo sila? Bakit kaya ang gobyerno ay hindi nabatid ang tangkang pag-atake bago ito naganap? Bakit kaya may mga namatay at may mga nakaligtas sa sakuna? Si Gaston kaya ay nakaligtas o nasawi? Si Flavio kaya ay mahahanap pa ng kanyang asawa at anak? Kung ilang daang mga bombero at pulis ang pumasok at umakyat sa gusali upang labanan ang sunog at magligtas ng buhay; silang lahat ay nasawi rin, nakulong at nadaganan ng mga bakal at konkreto, nang ang dalawang gusali ay gumuho. Bakit kaya isinuong nila ang kanilang buhay sa tiyak na peligro? Alam kaya nila kung gaano kaselan ang pangyayari? Kung may Diyos nga, bakit Niya pinahintulutan na mangyari ang gayong walang katulad na kapahamakan? Tumunog ang doorbell sa pintuan ng bahay nina Gaston at Aiza. Halos wala nang malay si Aiza sanhi ng pagod at matinding kalungkutan. Sang-ilog na marahil ang iniluha niya at garil na ang boses sa katitili at kahihingi ng pakiusap sa Panginoon. Ang nasa pintuan kaya ay si Gaston o mga pulis na naroroon upang ibalita na si Gaston ay patay na? Inipon niya ang naiiwan pang lakas at marahang pumunta sa pintuan. Binuksan ang pinto at nakitang nakatayo sa labas ang hugis ng isang lalaking tila multo sa puti ng mukha at katawan.  “Gaston!” “Ako nga, Aiza” Nagyakapan ang dalawa at kapuwa nagsimulang umiyak.  “Aiza, may dahilan ang lahat,” bulong ni Gaston sa taenga ng asawa, sabay himas sa likod nito."
Ang Kakaibang Katangian ng Tiyanak,"Nawala ang ina na kasisilang pa lamang ng sanggol. Nagulo ang maternity ward ng ospital.   Ang mga narses at helpers ay naging balisang-balisa sa paghahanap sa pasyenteng hindi pa man nakapagpapahinga nang sapat ay lumabas na nang walang paalam. Naulinigan ng ibang ina sa ward ang nangyari at sila ay nagkaroon ng ligamgam. Umiiyak ang sanggol na iniwan ng ina; nilapitan siya ng isang nars upang payapain. Binuhat ang sanggol mula sa kuna at kanyang niyakap ang bagong silang at isinayaw-sayaw pa. Nagimbal ang nars nang maramdaman na ang sanggol na salo sa kanyang bisig at nakadantay sa kanyang dibdib ay biglang lumaki at bumigat. Itinulak niya ang sanggol papalayo sa kanyang katawan at ibig na ihagis o ihulog iyon nguni’t ang mga kamay nito ay nakasakal na sa kanyang leeg. Nakita niya ang sanggol na nag-iba ang anyo, nagkaroon ng balahibo ang mukha at mga bisig, nanlilisik ang mga mata, at naging matutulis ang mga kuko. Hindi man lamang nakasigaw ang nars; nang matagpuan siya ay nakahandusay na sa sahig, dilat ang mga mata, duguan, at wala nang buhay. Ang mukha at dibdib ng nars ay tila karne sa tadtaran na hiniwa-hiwa ng kutsilyong matalim. Hindi kaagad maipaliwanag ng mga pulis kung ano ang totoong naganap. Nawala ang nagsilang na ina at nawala rin ang isinilang na sanggol na, ayon sa sabi-sabi, ay siyang pumatay sa nars. Samantala, sa nayon ng Lagrimas ay kadarating pa lamang, sakay ng isang tricycle, ang isang babaeng nakalugay ang buhok at tila pagod sa paglalakbay. Habang bumababa ang babae mula sa tricycle ay pasakay naman sa sasakyan ding tinuran si Father Robert. May ilang taga-nayon ang  nakapaligid kay Fr. Robert. Nagbibigay sila sa pari ng pasasalamat at magandang hangarin na siya sana ay magkaroon ng mahinahong paglalakbay at magandang kapalaran sa susunod na tungkulin.  Nagpasiya ang puno ng simbahan sa probinsyang kinabibilangan ng Lagrimas na isara na ang maliit na kapilya sa nasabing nayon. Kakaunti ang tao sa Lagrimas at lalong kakaunti ang tumatangkilik sa kapilya. Sa malayo ay nakatanaw mula sa bintana ng kanyang kubo ang arbolaryo ng nayon, si Tata Pepe. “Gunding, paalis na ang pari,” sabi sa asawa. “Natuloy ang pagsasara sa kapilya. Natitiyak kong malaya nang makapaglalaro ang mga masasamang espirito.” “Mahabaging Birhen ng Lagrimas! Huwag naman sanang mangyari, Pepe. . .” sagot ni Gunding. Nang gabing iyon ay malakas ang hihip ng hangin. Tila may namumuong sama ng panahon; marahil ay padating ang isang bagyo. Naririnig ng mag-asawang Pepe at Gunding ang pinto ng kapilya na humahampas sa dingding gawa ng malakas na hangin; naiwan ni Father Robert ang pinto na hindi mahigpit ang pagkakasara. “Pepe, halika’t ikandado natin ang pinto ng kapilya,” paanyaya ni Gunding sa asawa. Agad na tinahak ng mag-asawa ang landas patungo sa kapilya. Inabutan nila ang pinto na hindi mapatigil sa bukas at sara dahil sa malakas na hihip ng hangin. Maingay ang salpok nito sa pader at nakagagambala ang langitngit ng mga kalawanging bisagra nito. Madilim sa kapilya nguni’t naaninag ng mag-asawa ang estatwa ng birhen sa may dako ng altar. Malamang na ang estatwa ay mahuhulog sa lupa at mabibiyak kung magpapatuloy ang pag-uga dito ng malakas na hangin. “Pepe, iuwi muna natin ang birhen habang sarado ang kapilya at habang walang pari na nag-aalaga.” “Ikaw ang bahala, Gunding.” At makikita sa kadiliman ang mag-asawa na buhat-buhat ang imahen ng birhen habang sila’y maingat na naglalakad pabalik sa kanilang bahay; makikitang pinapagpag ng hangin ang kanilang kasuotan at balabal. Mula sa malayo ang nakatatakot na atungal ng aso ay maririnig. Sa isang bahay-kubo ay magkasalo sa hapunan ang isang mag-ina: sina Ka Dolor at Veronica. Dumating galing sa Maynila ang huli, anak na babae ni Ka Dolor, nang hapong iyon. Nagpasa-Maynila si Veronica upang doon mag-aral sa kolehiyo. Ang kanyang pagdating sa nayon ng Lagrimas na walang pangunang balita ay ikinagulat ni Ka Dolor. Maganda si Veronica. May kaitiman ang kulay ng balat at napakaamo ang mukha. Humigit-kumulang ay dalawampu’t limang taong gulang siya. Balingkinitan ang kanyang katawan at katamtaman ang taas. Ang palatandaan sa kanya ay ang maliit na nunal sa mukha na nasa may ilalim ng kanyang kaliwang mata. Ayon sa kanyang ina, siya’y ipinaglihi sa Birhen ng Lagrimas, imahen ng Ina ni Kristo na may patak ng luha sa kaliwang mata – ang patron ng nayong Lagrimas, ang imaheng inilikas ng mag-asawang Pepe at Gunding mula sa isinarang kapilya patungo sa kanilang bahay. Nararamdaman ni Ka Dolor na may problema ang anak na babae. Tila siya pagod at balisa. “Babalik ako sa eskwela, Inang, makalipas lamang nang ilang araw. Sinamantala ko na mabisita kayo habang nakabakasyon ang mga estudyante,” pahayag ni Veronica sa ina. “Salamat naman, anak, at nakaalala ka. Bukas ay makapapasyal tayo sa parang. May mapipitas pang mangga . . . Sana nga lamang ay hindi sasama ang panahon,” sabi ni Ka Dolor. Malamang na hindi matutuloy ang binabalak ni Ka Dolor na pamamasyal sa bukid. Nang gabi pa lamang na iyon ay malakas na ang hangin at may maririnig na kulog sa kalayuan, kapuwa pagbabadya na may unos na dumarating. Nguni’t higit na balakid kaysa panahon ang naganap nang gabing iyon. Sa kalagitnaan ng gabi ay nagising si Ka Dolor sapagka’t narinig niyang umuungol si Veronica. Pinuntahan niya sa silid ang anak at sinabihan ng: “Veronica, Veronica, gising!” “Lumayo ka sa akin,” sabi ni Veronica sa boses na malaki at nakapagpapatayo ng balahibo. Tila wala sa sarili si Veronica. Nakangiwi ang kanyang bibig, dilat nguni’t nakatirik ang mga mata. Hindi maintindihan kung siya ay tulog o gising. Namimilipit siya sa higaan. “Huwag kang makialam!” salitang lumabas sa bibig ni Veronica na ang tinutukoy ay ang ina. “Huwag kang lalapit!” Nahintakutan si Ka Dolor sa nakita at narinig nguni’t pinilit pa rin niya na mayakap ang anak. Nadama niya na mainit ang katawan ni Veronica. Nagpumiglas si Veronica sa pagkakayakap at itinulak ang ina. Pambihira ang lakas ng pagkakatulak, humagis ang ina at bumangga sa dingding ang kanyang likod. Litong-lito si Ka Dolor sa nangyayari. Ang naisipan niyang gawin ay puntahan kaagad si Tata Pepe upang humingi ng tulong.  Nang makita ni Tata Pepe ang kalagayan ni Veronica ay alam na niya kung ano ang nagaganap. Agad siyang nagdasal nang malakas at inilantad sa harap ni Veronica ang isang kurus. Matapos ang ilang sandali ay namayapa si Veronica at nakatulog muli. “Sinapian siya ng masamang espirito, Ka Dolor. Hayaan n’yo siyang makapagpahinga at sa umaga ay babalik ako at mag-uusap kami ni Veronica nang masinsinan,” pasubali ni Tata Pepe. May isa pang tao, isang dayo, na kadarating din sa nayon ng Lagrimas. Siya si Balthazar, isang sekreta o tiktik (detective/investigator) mula sa Manila Police. Siya ang naatasang magbigay linaw at kalutasan sa kalagim-lagim na pagkakapatay sa nars sa ospital. Hinuha ni Balthazar na may kinalaman sa krimen ang babaeng nagsilang ng sanggol bago biglang nawala. Napag-alaman niya na ang babaeng nagsilang ng sanggol at nawala ay taga-Lagrimas. Iyon ang dahilan kung bakit siya ay nasa nayon na iyon. Hiniling ni Tata Pepe kay Ka Dolor na lumisan panandalian upang sila ni Veronica ay magkaroon ng malayang pag-uusap. Ipinagtapat ni Veronica kay Tata Pepe ang buong katotohanan: Minsang siya ay nag-iisa sa kanyang silid sa dormitoryo ay may nakapasok na lalaki na hindi niya alam kung saan nagdaan, sapagka’t hindi naman bumukas ang pinto. Inakit siya sa pamamagitan ng magagandang salita at kung anong uri ng panggagayuma na nagpawala sa kanya ng lakas na lumaban. Ni hindi siya nakasigaw sapagka’t siya’y nasa pagitan ng isang panaginip at pagiging gising. “Tata Pepe, nailugso ang aking puri ng lalaking di ko kilala at sa aking panghihina ay hindi ko naipagtanggol ang aking sarili,” salaysay ni Veronica na may mga luhang nagpupumiglas sa kanyang mga mata. . . “At paglipas ng sapat na panahon ay nagsilang ako ng isang sanggol. Hindi ko matanggap na angkinin ang bata. Kung kaya’t iniwan ko sa ospital. May ilang gabi bago nangyari ang pagpasok ng lalaki sa aking silid, ako’y nagkakaroon ng masasamang panaginip. Ibig kong gumising at sumigaw nguni’t di ko magawa. Init na init ang pakiramdam ko at tila may yumuyugyog sa aking katawan. . .” Pinayuhan ni Tata Pepe si Veronica na isuot sa kanyang leeg ang isang rosaryo na sa may dulo nito ay may nakasabit na kurus. “At sa tuwing may mararamdaman ka na ligamgam na magpapatayo sa iyong balahibo ay dasalin mo ang orasyon na ibinigay ko sa iyo.” “Sana po Tata Pepe ay di malaman ng Inang . . .” Pagdating ni Tata Pepe sa kanyang kubo ay naroo’t naghihintay ang isang mataas na lalaki na maputi at makinis ang balat – mapagkikilatis na ang lalaki ay taga-siyudad. Matipuno ang pangangatawan at may bigote. “Ako po si Tenyente Balthazar, tiktik mula sa Manila Police Department,” pagpapakilala kay Tata Pepe ng di inaasahang panauhin. Dagdag pa niya, “May sinisiyasat po akong kaso at sa pagtatanong ko sa mga taga-rito ay napag-alaman kong kayo pala ang sanggunian ng mga taga-rito. Hinahanap ko po ang isang babaeng nagngangalang, Veronica dela Paz.” At isinalaysay ng tiktik ang krimen na naganap sa Calalang General Hospital sa Maynila. “Sa akin pong palagay ay si Veronica dela Paz ang salarin. Paano pong ang isang kasisilang na sanggol ay maaaring pumatay sa isang nars?” tuwirang ipinagtapat ng tiktik. “Hindi mo nalalaman kung ano ang Tiyanak. Ipaliliwanag ko sa iyo: Nasa ating paligid ang iba’t ibang uri ng espirito. Magkaminsan ay naghahangad ang mga espirito na maranasan ang pagkakaroon ng katawang-tao. Ang sinasabi mong Veronica ay hinalay ng isang makapangyarihang espirito at nagpunla ng sanggol sa sinapupunan ng nasabing kaawa-awang birhen. Tiyanak ang tawag doon sa mga ipinanganganak ng nilalang na babae na ang pinagmulan o ang “ama” ay masamang espirito. Anyong sanggol sila at nagagaya ang iyak ng sanggol kung kaya’t nakaaakit ng tao at pagkatapos ay nag-iiba ang anyo – lumalaki ang katawan, humahaba ang mga kuko, nagkakabuhok na tila buhok ng baboy, kumukulubot ang balat, nagkakapangil at nagkakaroon ng pambihirang lakas. Nakalalakad sila nguni’t maikli ang isang paa at kung mamalasin ay katulad sila ng matandang lalaking iika-ika kung lumakad. Maaari din namang ang Tiyanak ay nasa sinapupunan ng isang ina na namatay bago siya magsilang. Pagkalibing sa inang namatay ay nakalalabas sa pagkakabaon sa lupa ang ibig magka-katawang tao na espirito na kung tawagin ay Tiyanak nga.” Tila namangha si Balthazar sa isinalaysay ng kausap na arbolaryo. Iniisip niya kung ang kausap ay totoong may nalalaman  sa mga sinasabing kababalaghan sa mundo o malikot lamang ang kanyang pag-iisip at ang mga bagay na kanyang kapapaliwanag ay kathang-isip lamang. “Bale wala ang baril mo, kaibigan, sa Tiyanak o sa makapangyarihang espirito. Kung ibig mong ipagpatuloy ang iyong pagtigil dito sa nayon at sa iyong pagsisiyasat ay makabubuting humanap ka ng bala ng baril na yari sa pilak. Narito ang isang supot na bawang – takot ang Tiyanak sa bawang – at, tandaan mo, sila’y mapapatay mo lamang sa pamamagitan ng punglo na pilak,” payo ni Tata Pepe. Nagpaalam bigla ang tiktik at mahahalatang ito ay pinapawisan at nagmamadali sa paglisan. Sa di kalayuan ay itinapon niya ang supot ng bawang na ibinigay sa kanya ni Tata Pepe. Babalik na sa Maynila si Veronica nang kinabukasan kung kaya’t nang gabing iyon ay naisipan niyang sumaglit sa kapilya upang magbigay-galang sa Birhen ng Lagrimas. Malaking sorpresa sa kanya na ang kapilyang nadatnan ay bukas ang pinto, madilim, at nagkalat sa sahig nito ang mga nilipad na dahon mula sa labas. Nguni’t pumasok pa rin siya, lumuhod sa may altar, at nagdasal. Sa di kaginsa-ginsa ay may humablot sa kanyang mga kamay at hinatak siya patungo sa isang poste ng kapilya. Ipinaikot ang kanyang mga braso sa poste bago kinabitan ng posas ang kanyang mga kamay. “Ngayon ay hindi ka na makatatakas pang muli, Veronica,” sabi ng lalaking di pa naaaninag ng bihag kung sino dahil sa madilim ang paligid. “Heto sa iyong harapan ang kaawa-awang sanggol na tinalikuran mo; masdan mo siyang mapoot sa iyo,” banta ng mahiwagang lalaki. “Mahabaging Birhen ng Lagrimas, tulungan mo po ako!” nasambit ni Veronica. “Wala nang maykapangyarihan sa kapilya na ito, sa nayon na ito, kundi ako ang Prinsipe ng Kadiliman. Wala nang pari, wala nang Birhen, wala nang sagradong kurus.” Hiyaw ng lalaki na pagalit ang himig. Samantala ay umiyak na bahagya ang sanggol, bago ang boses sanggol ay nagbago - naging magaralgal na boses ng isang halimaw na nagagalit din. Lumaki ang sanggol at naging Tiyanak. Papalapit siya kay Veronica upang sakmalin ang kanyang leeg. Nagtitili si Veronica at ang kanyang tili ay pumunit sa katahimikan ng gabi. Pagkatapos ay may narinig na apat na putok mula sa isang riple. Nakita ni Veronica na tumumba ang lalaking naglagay ng posas sa kanyang mga kamay at pati na ang Tiyanak na nakaakmang pumatay sa kanya. Lumapit sa kanya si Tata Pepe na may hawak na riple at ang dulo ng riple ay umuusok pa. Naroon din si Gunding na may hawak na sulo. Inilawan ni Gunding ang dalawang katawan na nakasubsob sa sahig. Nakita nila na ang isa ay si Balthazar, ang nagpanggap kay Tata Pepe na siya ay isang tiktik ng Manila Police; at ang isa ay isang matandang lalaki na kulubot ang mukha. Itinapat ni Tata Pepe ang imahen ng Birhen ng Lagrimas sa dalawang nagkatawang-tao na nasa sahig at di na gumagalaw. Alam niyang sila ay masasamang espirito – kampon ng “mabait” – at sa ilang saglit ay tila nadarang sila sa apoy, umusok, at bigla na lamang nawala. Natuloy kinabukasan ang pagluwas ni Veronica sa Maynila. Nang sumunod na Linggo ay dumating sa kapilya ang mga taga-nayon upang buksan muli ang mga pinto nito at ilagak muli ang Birhen ng Lagrimas sa kanyang hantungan. Nilinis nila ang kapilya, ibinalik ang mga ilaw, at tiniyak nila na di na muling makababalik ang mga “mababait”; na magpapatuloy ang pagtatangkilk ng birhen sa mga taga-nayon at nang sila ay magkaroon ng kaligtasan at kapayapaan. At kung wala mang pari na maninirahan sa kanilang nayon ay may paring darating tuwing Linggo upang ipagdiwang ang misa."
Ang Tulay na Kahoy,"Di maiwasang maalaala ni Enrico ang isang tulay ng kanyang kabataan.  Mangyari ay napagkuwentuhan nila sa internet, ng mga kaeskwela niya sa high school na ngayon ay nasa ika-anim na dekada na ng buhay, ang isang tulay na kahoy sa may likuran ng kanilang paaralan. Ang tulay na nasabi ay tinatawid ang Estero de San Lazaro at nagbibigay ng daan upang marating ang panig sa kabilang dako ng nasabing ilog-ilogan. Ang panig ng paaralan ay kaaya-ayang pook. Malinis ang kalsada sapagka’t pinapanatiling malinis ng mga guro at mag-aaral, sapagka’t ang kalsada, sa malimit, ay nagiging bahagi ng eskwelahan; halimbawa, ay kung nagaganap ang mga pag-eensayo sa P.E. o di kaya’y nagma-martsa ang mga kadete ng P.M.T. Tahimik at maayos ang pook ng paaralan mangyari ay nakamanman palagi ang mga guro at, paminsan-minsan, ang isang pulis-Maynila. Naiiwasan ang gulo, ang pagdayo ng mga magugulo, ang pag-aaway at pagnanakawan ng gamit. Iba ang kalagayan sa kabilang panig ng tulay. Ang pook na iyon ay kilalang pugad ng mga halang ang kaluluwa. Doon nag-iipon-ipon, nag-aabang, nag-iinuman at naka-istambay maghapon ang mga siga-siga at drug addicts sa distrito ng Sta. Cruz, sa Maynila. Makikitid at madidilim ang mga daan. Siksikan ang mga bahay. Doon naninirahan ang mga tigasin at kahalubilo nila ang mga Intsik na ang mga bahay ay laging nakapinid ang mga bintana. Ang mga Intsik daw ay gumagamit ng opyo sa loob ng kanilang mga bahay kung kaya’t hindi nila iniiwang bukas ang mga bintana at pinto, maalinsangan man ang panahon o hindi. Takot na takot si Enrico na lumapit sa tulay na iyon. Ganoon din pala ang pakiramdam ng mga kaeskwela niya. Tumindi ang pagkatakot niya at pag-iwas sa tulay nang may tindero ng balut na ginapos ang mga kamay at pagkatapos ay tinurukan ng pana sa dibdib. Nabalitaan rin niya  na ang mga tumatawid ay binabakalan ng beinte-singko sentimos sa tuwing gagamitin ang tulay na pambili ng alak ng mga istambay. Bugbog sarado ang kapalit kapag walang perang maiabot ang tumatawid. Napabalita rin na gumagala sa daan si Waway, isang sira ang ulo na makapal at kulot ang buhok na nananaksak ng tao nang walang dahilan. Kilabot ang Sneakers Gang. Sila ang naghahari sa madilim na panig ng estero na tinatawid ng tulay na kahoy. Sila rin ang panaka-naka na lumilitaw sa panig ng eskwela at doon ay nangingikil sa mga estudyante ng pang-inom o pambili ng droga, o di kaya’y nang-aagaw ng ano mang magustuhan. Minsan ay nagsasaya ang mga estudyante sa paglalaro ng basketball sa kalsada sa gilid ng paaralan. Nagdala si Louie ng bola na bagong-bago, na kabibigay pa lamang ng kanyang tatay. Ipinasa ni Louie kay Toz ang bola; pinuntirya ni Toz ang goal at pinalipad ang bola - shoot! – pagbagsak ng bola ay may isang mandarambong na tila sibat na pumasok sa court,  sinalo ang bola at pagkatapos ay itinakbo ito papunta sa tulay na kahoy. Iyon na ang huling pagkikita ni Louie at ng kanyang bagong basketball. Minsan naman ay nasaksihan ni Enrico ang pagtutunggali ng dalawang gangs. Binubuo ng humigit-kumulang na limampung kasapi bawa’t panig, ang dalawang pangkat ay nag-eskrimahan sa gitna ng kalsada na gamit ay mga mahahabang buho ng kawayan. Nakasilip siya sa siwang ng bintana at nakita ang paluan at narinig ang mga sigawan, hiyawan at murahan ng mga nag-aaway. Natagalan ang pagdating ng pulis, at nang dumating, ay saka pa lamang nagtakbuhan papalayo ang mga kasapi ng gang. Nagbunga ng maganda ang lakas ng loob ni Enrico nang ipagtapat ang kanyang nag-uumapaw na pag-ibig kay Flordeliz. Sinabi niya na dahil malapit na ang graduation, bago sila magkahiwalay ng landas, ay ibig niyang malaman kung may pag-asa na ang kanilang pagkakaibigan ay lumago at mauwi sa pag-iibigan.  Na matapos man ang masasayang panahon sa high school, ay maipagpapatuloy nila ang maraming bukas na sila ay magkikita pa rin. Na kung papayag si Flordeliz  ay magmamahalan sila hanggang sa panahon na sila ay makatapos  sa kolehyo at maaari nang magpakasal.  Na kung papayag siya na iuukol niya ang kanyang pag-ibig at pag-aalaga sa kanya nang habang buhay at siya ay ganoon din.  Nakatutuwa ang pagsagot ni Flordeliz sa pagtatapat ni Enrico. Kinabukasan na isinauli ni Flordeliz kay Enrico ang hiniram na libro, nakita ng binatilyo na ginuhitan ng dalagita ang napakaraming letrang “O” na nakalimbag sa mga pahina nito; ""Oo"", ""Oo"", ""Oo"", ""Oo"", dalawampung ulit yata na ginuhitan niya ang titik na ""O"".  Sa tuwa ay napasigaw si Enrico . . . ""Flordeliz!"", ""Flordeliz!"", ""Flordeliz!"" Ang lahat ng mga kaeskwela niya na nakarinig kay Enrico ay naglingunan na may bakas ng pagkamangha sa kanilang mga mukha. Nagkasundo sila ni Flordeliz na ilihim sa mga kaeskwela ang kakaibang-pagtitinginan sa isa't isa. Nguni’t paano pa? Kay suerte mo, pabulong na sabi ni Jun kay Enrico. Naunawaan niya ang ibig sabihin ng kaibigan. Si Flordeliz, bukod sa maganda, ay ang nangunguna sa academics. Malamang na siya ang magiging valedictorian ng klase. May mga lalaki sa kanilang klase na higit kay Enrico ang karanasan sa panliligaw na kagaya nina Virgilio, Wilfredo, Boy, at Israel; kapuwa nila hinangad na maibigan sila ni Flordeliz. Nguni’t si Enrico ang pinalad! “Samakatuwid ay sasamahan mo na si Flordeliz sa pag-uwi,” pakli ni Jun kay Enrico. Sa umaga ay inihahatid si Flordeliz sa eskwela ng kanyang tatay o di kaya ay ng kapatid na lalaki. “Palagay ko ay ganoon na nga,” sagot ni Enrico. “Alam mo ba na sa Antonio Rivera nakatira si Flordeliz?” tanong ni Jun. Sa pagkarinig sa pangalan ng kalsadang Antonio Rivera ay naramdaman ni Enrico na bumilis ang tibok ng kanyang puso at naramdaman na umakyat ang dugo sa kanyang ulo. Malamang na nakita ni Jun ang pamumula niya ng mukha. Ang Antonio Rivera ay nasa kabila ng tulay na kahoy! May sasabihin sana si Enrico kay Flordeliz subali’t inunahan siya nito sa pagsasalita. “Hindi mo ako kailangang ihatid.” Nakatutuwang balita nguni’t nakababagabag. Nahalata kaya ni Flordeliz na si Enrico ay may alinlangan sa paghahatid sa kanyang bagong kasintahan? O, anong palad, naisip niya. Ngayon pang nagkaroon na siya ng pusong umiibig ay tila pangingibabawan ito ng pusong naduduwag – dahilan lamang sa isang tulay na kahoy! Sa katotohanan, siya’y talagang naduduwag. Sino ba naman ang ibig sumuong sa isang butas na baka walang malalabasan? Sino ba naman ang ibig na mabugbog o mapatay dahilan lamang sa may nagkakursunada sa iyo at ibig kang bugbugin o patayin? Nguni’t sa kabilang dako, hindi ba ang pagtawid sa tulay na kahoy, hindi ba ang paghahatid kay Flordeliz, hindi ba ang pagdalaw sa kanya sa kanilang bahay ay gawaing inaasahan at natutumpak kung ikaw ay umiibig?  Ano ang iisipin ni Flordeliz kung malaman niya na si Enrico ay naduduwag – na siya ay isang duwag! Pansamantala ay hindi kailangang ihatid si Flordeliz, ayon sa kanyang pasiya. Kung kaya’t nagpatuloy ang masasayang araw sa high school ng bagong magkasintahan. Minsan ay nagkaroon ng “Arellano Day” sa eskwela. Ang mga napiling pinaka-magagandang dilag ng eskwela, bukod pa sa pagkakaroon ng talino at iba’t iba pang galing, ay itatanghal at puputungan ng korona sa isang palatuntunan na gaganapin sa Quadrangle. Isang linggo bago dumating ang araw ng palatuntunan ay nasabihan na ni Mrs. Balagtas si Enrico na maghanda ng isang nababagay na tula na kanyang bibigkasin sa entablado habang pinuputungan ng korona ang Miss Arellano. “Sino siya?” tanong kay Mrs. Balagtas. “Hindi ko pa alam, at di ko malalaman hanggang sumapit ang pagpapasiya ng inampalan. Basta maghanda ka,” payo ni Mrs. Balagtas. Alam ng buong eskwela na isa si Flordeliz sa pagpipilian ng inampalan. Siya kaya ang magiging Miss Arellano? Sa bisperas ng Arellano Day, nag-uusap sina Flordeliz at Enrico tungkol sa gaganaping malaking pagdiriwang. Isinawalat ng dalagita ang mga gawain na dapat matupad, pagsapit ng bukas. Sabi niya, “Nagpatahi si Inang ng isang damit na mahaba ang laylayan at angkop na kasuotan ng isang prinsesa ng kagandahan; ako iyon. Kailangan ko ang tulong mo. Alas kuatro ang simula ng palatuntunan. Pupunta ka sa aming bahay ng alas dos, kukunin mo ang damit na ipinatahi, dadalhin mo sa akin dito sa eskwela at nang ako ay makapagpalit. May katerno na sapatos ang damit. Kailangan ay makabalik ka sa eskwela bago mag-alas tres,” walang kagatol-gatol na habilin ni Flordeliz. Hindi makatulog si Enrico nang gabing iyon. Ang tulay na kahoy ay tila isang multo na nakaumang ang mga kamay sa kanyang leeg. Nasa kanya ring balintataw ang mga stanza ng tula na dapat ay makabisa at mabigkas nang tama sa susunod na araw. Tayong mga Pilipino ay may ugaling ipaubaya na sa tadhana ang mangyayari sa mga kalagayang humihingi ng pagpapasiya. Bahala na! Iyon ang sabi ng binatilyo sa sarili. Dumating ang oras ng pakikipagkita sa tulay na kahoy. Nasa isip niya ang larawan ng isang sanggano na aakbay sa kanyang balikat at habang sinasabi ang, “Pare ko, may barya ka ba diyan?” ay maaamoy niya ang amoy ng alak na magmumula sa bibig ng sumasalubong. Nakikita niya ang isang pangkat ng mga lalaki, na kaedad niya, na naglalaro ng palmo sa daan; kailangang dumaan siya sa gilid at nang hindi ma-istorbo ang kanilang paglalaro. Nasa guni-guni rin niya si Waway, na pagsapit niya sa isang panulukan ng makitid na daan ay biglang lilitaw sa kanyang harapan na magwawagayway sa hangin ng isang kumikislap na balisong. Maririnig niya rin ang mga pasaring gaya ng: “Mga padre, iyan iyong inagawan natin ng basketball. Baka narito siya para bawiin ang bola, ha, ha, ha . . .” Pinilit niyang lumakad nang tuwid at sa paraang may dangal at tiwala sa sarili. Natawid na niya ang kahoy na tulay; at pagbagsak ng mga paa sa lupa, ay naroon sa gitna ng daan ang isang pulutong ng humigit-kumulang na sampung lalaki. Kusang hinawi ng mga lalaki ang kanilang mga sarili mula sa pagkakaharang sa daan upang si Enrico ay makadaan nang walang balakid. Narinig niya pa ang isa sa kanila na nagsabi ng, “Maligayang pagdating at magandahang hapon sa iyo.”  ""Ako kaya’y tinutuya lamang? Ako kaya’y pinapapasok lamang sa isang patibong na sa dako pa roon ay naghihintay upang maging malagim ang aking paglalakbay?"" Tanong ni Enrico sa sarili. Bumilis ang kanyang paglakad at di niya nililingon ang nilagpasan. Narating niya ang bahay nina Flordeliz, kinuha ang damit at sapatos, at mabilis na bumalik patungo sa eskwela, na iyon ding dating daan ang tinahak. Sa madaling sabi ay pumaroon siya at pumarito, gamit ang tulay na kahoy, at dinaanan ang lungga ng mga mandarambong, na wala ni bahagya man lamang na abala o alalahanin na nangyari. ""Tagumpay!"" Sabi sa sarili. ""Dahil pala sa pag-ibig ay tumatapang ang isang nilalang. ""Tama ka, Flordeliz,"" sabi sa sarili, ""ang aking katapangan ay iyong maipagmamalaki."" “Nagka-problema ka ba sa pagtawid sa tulay?”  usisa ni Flordeliz nang sila ay magkita na. “Hindi, Flordeliz. Ni maliit na bagay ay wala. Dumaan ako at bumalik na ang pakiramdam ko ay may suot akong damit na bakal. Walang lumapit sa akin kahi’t man lamang isang lamok!” pagyayabang ni Enrico sa kausap. “Kung ganoon ay sumunod pala sa aking pakiusap ang Kuya Eddie at ang Tatay,” paliwanag ni Flordeliz. “Ano ang ibig mong sabihin?” “Si Kuya Eddie ko ay isa sa mga istambay sa tulay. Ang tatay ko ay pulis-Maynila. Sinabihan ko sila na ikaw ay dadaan sa tulay. Na huwag kang pakikialaman o bibigyan ng ano mang problema.” Napabuntong-hininga si Enrico, at saka iniba ang usapan."
Everlasting Ang Alaala,"Walang samyo ang everlasting. Nguni’t maganda itong tingnan. Kulay ginto ang pinakabuko at tila gintong-pilak ang mga maninipis na talulot na nakapalibot sa buko. Ang katangian ng everlasting, bukod sa ganda, ay ang pagiging matibay nito at pagkakaroon ng mahabang-buhay. Hindi ito nalalanta o naluluoy. Kaya nga everlasting ang ngalan; ito’y nagiging simbolo ng walang-hanggang pag-ibig. ---                 Napabilang sina Daniel at Laurie sa pangkat ng mga student leaders na ipinadala ng eskwela bilang delegado sa isang student conference sa Baguio. Magtatapos na sa high school ang dalawa at ang pagiging delegado sa Baguio ay isang karanasang kanilang inaasam-asam. Doon sa malamig na siyudad sa itaas ng bundok ay may pagkakataong makilala at makahalubilo ang mga delegado ng iba’t ibang eskwela. May pagsasanay sa pagiging leader. Mayroon ding masasayang palatuntunan, sayawan at kantahan sa gabi na sadyang nakaaaliw.                Magkasintahan na sina Daniel at Laurie nang panahon iyon. Ang kanilang bagong-silang na pag-iibigan ay naganap nang kamakailan lamang nang nagkaroon ng lakas ng loob si Daniel na ipagtapat ang pag-ibig kay Laurie. Magkaeskwela sila mula pa first year. Maaga pa man ay napansin na nila ang isa’t isa. Naging mabuting magkaibigan sila na nagtutulungan sa mga gawaing eskwela. Magkapareha sila kung may nagaganap na sayawan sa eskwela. Kapuwa sila seryoso sa pag-aaral sapagka’t iyon ang laging ipinapayo ng mga magulang; ang ipagpaliban ang laro, ang lakuwatsa, ang ligawan. Na gamitin nila ang panahon sa pagiging mabuting mag-aaral at nang sila ay magkaroon ng karangalan sa graduation at nang sila ay maging scoholar pagpasok sa kolehiyo.                Kung ano man ang ibig ipagtapat ni Daniel ay kinimkim niya hanggang sa mga huling sandali. Anim na buwan na lamang ay graduation na. At sila ni Laurie ay magkakahiwalay na. Ano ba ang malay niya kung saang kolehiyo ipapasok ng mga magulang si Laurie? Malamang na sila ay magkakalayo at baka sa susunod na eskwela ay makakikilala ng ibang lalaki si Laurie na higit na malakas ang loob kaysa kanya.                Magkatabi sila ng upuan sa history class noong araw na iyon. Habang nagtuturo ang teacher ay may isinulat sa papel si Daniel at iniabot kay Laurie ang mensahe. “Laurie, ayaw kong ikaw’y mapalayo sa akin. Maaari bang ipagpatuloy ang ating mabuting pagkakaibigan hanggang sa tayo ay mapunta sa kolehiyo. Tatanggapin mo ba na ako ay maging iyong kasintahan?”                At ibinalik ni Laurie ang papel na may kasagutan: “Oo, Daniel. Ang tagal mo namang magsalita!”                Kung kaya’t ang Baguio, ang magandang siyudad sa itaas ng bundok, ang naging tagpuan ng bagong pag-iibigan ng batang-batang magkasintahan. At minsan ay nalayo sila sa gawain sa eskwela at sa mapanuring mata ng mga magulang.                Magkahawak ang mga kamay nila sa pamamasyal sa Session Road, ang pataas-pababa na main street, sa Baguio. Naupo sila sa isang bench sa Burnham Park na ang bisig ni Daniel ay nakabalot sa balikat ni Laurie habang pinanonood nila ang mga namamangka sa lawa-lawaan sa gitna ng park. Sa tuwing may pagkakataon ay nagnanakaw ng halik sa pisngi si Daniel at si Laurie ay nagpaparaya naman.                Bago sila tumungo sa Baguio ay alinlangan si Laurie kung siya ay sasama sa pangkat o hindi. Gawi ng mga chaperon teachers na umupa ng kung ilang bus at doon isinasakay ang lahat ng mga delegado. Kung kaya’t ang pagpunta pa lamang sa Baguio ay napakasaya na. Ang limang oras na biyahe sa bus ay walang-katapusang kuwentuhan, biruan, tuksuhan, tawanan, at kantahan. Paalis na ang bus ay wala pa si Laurie at ang naghihintay na si Daniel at ang chaperon teacher ay alumpihit na. Maya-maya ay humahangos na dumating si Laurie. Humingi siya ng paumanhin sa pagiging huli at sinabing ang kanyang ina ay ipinasok sa ospital sapagka’t hindi mabuti ang pakiramdam. Ayaw sana niyang iwan ang ina ngun’t ang ina mismo ang nakiusap kay Laurie na siya ay lumakad na at huwag mag-alaala sapagka’t siya’y nasa mabuting kamay naman ng mga doktor at narses.                Doon dinala sa Teachers Camp ang mga delegado. Dormitory-style ang room accomodations. Ang mga babae ay sa isang building, ang mga lalaki sa kabila. Malalaki ang mga silid-tulugan. Kasya ang dalawampung tao sa isang silid. Ang higaan ay mga teheras. Sa labas ng mga silid-tulugan ay naroroon ang malalaki ring paliguan na pang-maraming tao.                Pag oras ng almusal, pananghalian at hapunan, ang mga delegado ay pumupunta sa dining hall at doon ay sama-sama silang kumakain. Mayroon namang isa pang malaking hall na ang gamit ay bilang conference hall. Doon nagaganap ang mga pagsasanay sa araw at sayawan o kantahan sa gabi.                Nang pangalawang gabi sa Teachers Camp ay hinatak ni Daniel ang tatlong kaibigang lalaki, dala-dala ang isang gitara. Tumapat sila sa dako ng women’s hall na kung saan doon matatagpuan ang silid-tulugan nina Laurie at mga kaeskwelang babae. Sa ilalim ng bintana ay umawit ng harana ang magkakaibigang lalaki na patungkol kay Laurie. Dumungaw sa bintana si Laurie, at pati na ang lahat ng mga babae, at nagpalakpakan sila pagkatapos ng kanta. Kilig na kilig si Laurie sa ginawang palabas ni Daniel at naging sabik na sabik na makausap ang kasintahan sa darating na umaga.                Sina Daniel naman at mga kaibigan ay bumalik na sa men’s hall upang makapagpahinga.                Makatatlong ulit nang si Daniel ay nagiging delegado ng kanyang eskwela sa Baguio Conference. Ang conference ay ginaganap taon-taon, sa tuwing Disyembre. Noong unang taon ni Daniel sa Baguio conference ay wala siyang kamalay-malay sa mga kapilyuhan na nangyayari sa men’s hall pagsapit ng gabi na oras na ng pagtulog.                Hinihintay ng mga beterano na sa conference na makatulog ang mga bagito. Sa kalagitnaan ng gabi, kapag mahimbing na ang tulog ng mga bagito, ay binubuhat sila ng mga pilyong delegado, ang teheras ng mga natutulog ay binubuhat nang dahan-dahan, at maingat na inililipat ito sa bathroom/toilet. Bukod dito, ay naglalagay pa ang mga salbahe, ng apat na kandila sa paligid ng teheras. Noong panahon na naging biktima si Daniel, nang magising siya isang umaga, ay nagising siya sa loob ng kubeta!                Noong gabing nasabi, na gabi ng paglilipat ng mga teheras, ang apat na magkakaibigang katatapos pa lamang mangharana, nagkunyari na matutulog na, nguni’t naghintay hanggang ang mga bagito ay makatulog. May isa pa silang gawain nang gabing iyon.                Hindi lamang sina Daniel at Laurie ang nagkaroon ng daan upang makatikim ng laya doon sa Baguio, sa conference. Ang edad na labing-anim, ang edad ng mga bata sa high school, ay panahon ng pagtawid mula kamusmusan tungo sa pagiging ganap na babae o lalaki. Sa edad na ito nakatitikim ang mga bata ng naiibang pakiramdam na galing sa kaibuturan ng kanilang puso. Ang tibok ng pag-ibig. Ang pagka-akit sa isang taong nagpapasaya sa kanila. Ang pagsunod sa iniuutos ng damdamin, hindi ng isip, upang makatamo ng kaganapan. Sa nasabing Baguio conference ay may iba pang Romeo at Julieta bukod kina Daniel at Laurie.                Ang bulaklak na everlasting ang bulaklak na tumutubo sa Baguio at ito ang nagiging handog ng mga nagkakaibigan sa isa’t isa. Ginagawa itong pumpon ng bulaklak o di kaya’y kuwintas na isinusuot sa leeg ng mga babae, maging ng mga lalaki.                Walang samyo ang everlasting. Nguni’t maganda itong tingnan. Kulay ginto ang pinakabuko at tila gintong-pilak ang mga maninipis na talulot na nakapalibot sa buko. Ang katangian ng everlasting, bukod sa ganda, ay ang pagiging matibay nito at pagkakaroon ng mahabang-buhay. Hindi ito nalalanta o naluluoy. Kaya nga everlasting ang ngalan; ito’y nagiging simbolo ng walang-hanggang pag-ibig.                Ang mga nagkakaibigan ay nagpapalitan ng handog na everlasting. May mga umuukit ng kanilang mga pangalan, sa loob ng guhit na puso, sa pinaka-katawan ng punong-pine (pine tree); at taon-taon, ang mga iniuukit na pangalan sa puno, ay binabalik-balikan ng mga magsing-irog at doon ay inuulit ang mga pangako sa isa’t isa. At mayroon ding namamangka sa lawa-lawaan sa Burnham Park at doon nakahahanap ng katahimikan, malayo sa pandinig ng mga mapanghimasok na taenga, at doon sinasambit ang kanilang mga matatamis na pangungusap na hangin lamang ang nakaririnig.                Ang panghuling gawain sa conference ay ang parada ng iba’t ibang eskwela sa mga kalsada sa paligid ng downtown Baguio. Ang mga taga-Baguio ay nag-aabang sa mga bangketa upang mapanood ang mga kabataang galing sa kapatagan. Pagkakataon ito para sa mga eskuwela na magpasikat sa pagpapakita ng makukulay na costumes o di kaya ay uniporme, pagpaparinig sa mga kanta, habang sila ay nagmamartsa. Natatapos ang parada sa harapan ng city hall na kung saan may pagdiriwang sa kapanganakan ni Jose Rizal.                Ang huling gabi ay kinatatampukan ng isang malaking party at pamamaalaman sa conference hall. Pangkaraniwan na ang mga babae ay napapaiyak sa pagwawakas ng isang napakagandang karanasan para sa isang teen-ager.                Bago matapos ang conference ay naisingit sa schedule ng pangkat nina Daniel at Laurie ang pamamasyal sa Asin Hot Spring. Nasa taluktok ng bundok ang Baguio City, ang nasabing hot spring, ay nasa paanan ng bundok. Maganda ang tanawin papunta doon. Walang kabahay-bahay sa magkabilang panig ng daan. Ang tanging makikita ay malalawak na lupain at ang masid ay nakaaabot hanggang sa kung saan nagsasalubong ang langit at lupa.                May sigla ang sinag ng araw noong oras na iyon bagama’t may malalaki at mapuputing ulap na lumilikha ng lilim sa iba’t ibang dako ng kalawakan. Tinawag ni Laurie ang pansin ni Daniel na tumingin sa isang pangitain. At kapuwa nila nakita ang isang nag-iisang libingan sa gitna ng kawalan, na puting-puti at kumikinang sa liwanag. -- Kay lungkot mag-isa sa kalagitnaan ng kawalan! -- nasabi ni Laurie.                Nang nakarating na sa Maynila ang dalawa, ang sumalubong sa kanila ay ang malungkot na balita na ang ina ni Laurie ay sumakabilang-buhay na. Binawian siya ng buhay habang nasa ospital. Ang oras ng kamatayan ay katapat noong oras na may nakita sina Daniel at Laurie na nag-iisang libingan sa kalawakan.                Nakatapos ng pag-aaral sa kolehiyo ang magkasintahan. Ikinasal sila at nagkaroon ng anak. Naging matagumpay ang kanilang pamumuhay at natamo nila ang kaligayahan sa piling ng isa’t isa. Hanggang sa sila’y tumanda na, hindi nila matiyak, kung ang nakitang libingan sa malawak na lupain sa Baguio ay totoong naroroon nga o bunga lamang ng kanilang imahinasyon."
Black Widow,"Ang matanda, maaga pa ay gising na. Limang oras na tulog lamang husto na. Ganoon ang nangyayari kay Mang Sixto sa tuwing umaga. Magigising siya nang mga alas kuatro, pupunta sa banyo, at di na babalik sa higaan. Sisilipin ang asawa na tulog na tulog pa at naghihilik, bago siya uupo sa kanyang paboritong silyon sa sala. Antigo ang silyon. Namana sa lolo at ama niya. Yari sa nara, may mahahabang patungan ng braso ito. Maaaring ipatong ang dalawang braso, pati na ang dalawang binti. Ang pinakaupuan ay yari sa buling ratan. Titingin siya sa kisame samantalang nakahilata sa silyon, nakabukaka, at sasariwain sa isip ang mga “naganap” nang nakaraang gabi. Kuwentista si Mang Sixto. Nang bata-bata pa ay sumusulat siya ng script para sa mga dramang ipinalalabas sa telebisyon. Kung mga dalawang daang kuwento lamang ay nakasulat na siya at karamihan doon ay ginawang drama at ipinalabas sa telebisyon. Sa kasalukuyan, ang pagsulat ni Mang Sixto ay pang-alis na lamang ng inip. Paminsan-minsan ay ipinadadala ang kuwento sa isang magasin na kung saan mayroon siyang kaibigang patnugot. Paminsan-minsan ay nailalathala ng magasin ang kanyang kuwento. Kagabi ay napaginipan niya ang dalawang lalaking apo na iniwan ng ina sa kanila upang silang mag-asawa ang mag-alaga. Ang mga apo ay dalawang taon ang isa at limang taon ang isa. Mga tunay na alagain lalo na’t napakalilikot. Walang tigil sila sa katatakbo at katatalon. Sa panaginip ay ipinasyal nilang mag-asawa ang dalawang bata sa parke. Maraming tao noon sa parke na naglilibang din katulad nila. Habang minamanmanan ang mga apo ay may lumapit sa mag-asawa na isang lalaking may dala-dalang tila mo malaking payong. “Subukan ninyo,” sabi ng tao. At dahil malaki ang payong, dalawa silang mag-asawa ang humawak sa pinakapuno nito. Binuksan nila ang payong na agad-agad na bumuka. May elise sa pinakatuktok nito na bigla at mabilis na umikot. Umalsa ang payong tangay-tangay ang mag-asawa. Lumipad ito paitaas na tila helicopter, hila-hila ang mag-asawa. Nagsisigaw si Aling Mary, “Saklolo, saklolo!” Si Mang Sixto naman ay putlang-putla sa takot at kahi’t na ibig na maghihiyaw ay walang salitang lumalabas sa kanyang bibig. Umikot ang lumilipad na payong sa itaas ng parke at pagkatapos ay kusang bumaba. Paglapag sa lupa, biglang bitiw sa payong ang mag-asawa at dahil sa biglaan ang pagkabitiw ay kapuwa sila sumadsad nang paupo sa lupa. Napakabilis ng mga pangyayari. Magkahalong kaba, pagkalito, at pagkapagal ang naramdaman ng mag-asawa. Di madaling sumabit sa isang lumilipad na bagay at tiyakin na hindi mahuhulog. Kung sila’y bumitiw habang nasa itaas, malamang ay ikinamatay na nila ang pagkahulog.  Ngayon ay nagngagalit ang damdamin nila. “Nasaan ang tarantadong mama na iyon?” Wika ni Mang Sixto, sabay tindig at pagkatapos hila sa asawa at nang siya rin ay makatayo. Naisip ni Aling Mary, “Nasaan ang mga bata?” Karimot nang takbo ang dalawa, patungo sa isip nila na lugar na napag-iwanan sa mga apo. Kabog ang dibdib nila kapuwa, “Diyos ko, baka nawala na ang mga apo ko!” tulalang nasambit ni Aling Mary. “Baka kinuha na ng ibang tao!”  Umuungol nang magising si Mang Sixto. Ilang sandali ang lumipas bago siya nahimasmasan.  Samantala ay lumulutang ang isip niya sa pagitan ng katotohanan at ng mundo ng panaginip.  Hindi maunawaan ni Mang Sixto kung bakit nang siya ay tumanda ay dumalas ang dating ng mga nakababahalang panaginip. Noong araw ay nakasusulat siya ng kuwento batay sa malawak na pagbabasa ng mga aklat at magasin na may sari-saring paksa. Ang mga kuwento niya nitong mga nakaraang panahon ay bunga ng panaginip. Iniisip niya na baka ang mga panaginip ay dala ng mga gamot na iniinom niya. O dahil sa di pa natutunaw ang kinain na hapunan ay natutulog na siya kaagad. Ang ibang tao ba ay ganoon din? Nananaginip din katulad niya, kahi’t na sa kanyang kaso, mas malimit yata ang dating ng panaginip kaysa ibang tao? Panaginip nga ba ang labas-masok sa kamalayan ng matanda? Mga diwa, pangyayari, mukha, hugis, multo? Kung masasabing sakit ang pagkakaroon nang madalas na panaginip, ito ba ay lumalala sa pagtanda? Maaaring ang nagaganap ay ang pagsasanib ng panaginip at simula ng sinasabi nilang pagka-ulian, ang magulong pagsasanib ng mga kaisipang hindi magkakaugnay. Ang pagka-ulian ay ang halimaw na sumisira sa tumatandang utak. Ang ipu-ipong tumatangay sa alaala at katotohanan. Pagdating nang mga alas seis ay bihis na si Mang Sixto at handa nang lumabas ng bahay. Sakay ng kanyang convertible, two-seater na Honda S2000, pupunta siya sa paboritong Sam’s Cafe upang doon magkape at doon ipagpatuloy ang pagmumuni-muni. Dala-dala ang kanyang laptop, mauupo doon si Mang Sixto, at maglilibang sa kanyang computer. May libreng wi-fi ang Sam’s Cafe. Ilalagay sa taenga ang headset, isasaksak ang isang dulo ng cable sa laptop, at pagkatapos ay makikinig sa kanyang mga paboritong kanta. Mga isang libong kanta ang laman ng kanyang computer. Eclectic o halo-halo ang music collection niya. Bawa’t isang kanta ay mataas ang uri, naaayon sa kanyang paniniwala na ano mang estilo ay nakalilibang at kahanga-hanga, basta lamang maganda, malinis ang tunog, at mahusay ang pagkakagawa. Pakikinggan niya ang Maya ni Conching Rosal, ang Stairway to Heaven ng Led Zeppelin, ang Live from the Jazz Buffet of Chicago 1993 ng Filipino jazz pianist na si Bobby Enriquez, ang Good Morning, Heartache ni Billie Holiday, ang Wild is the Wind ni Johnny Mathis. Mula kundiman, pagkatapos classic rock, jazz, blues, hanggang standards – ganyan kalawak ang hilig na musika ni Mang Sixto. Kahi’t dalawang araw, dalawang gabing magkasunod na pakikinig sa kanyang music collection ay di pa mauubos ang mga kanta. Makikinig siya habang nagbubutingting ng kanyang computer. Titingin sa mga email, babasa ng balita, bubuuin ang mga kuwento niyang hindi tapos. Sa isang sulok ng Sam’s Cafe ay naroroon din ang isang lilimampuing babae na kasing-dalas ang punta roon katulad niya. Hindi siya kasingtanda ni Mang Sixto nguni’t hindi na rin bata. Mababakas sa mukha at leeg ng babae ang bahagyang kulubot, mga palatandaan ng kumukupas na kagandahan at kasiglahan. Sa kanyang kilos, pilantik ng kilay, at pungay ng mata, mababakas ang isang uri ng pagkatao na may dignidad. Mamahalin ang kasuotan ng babae. Mukhang Gucci ang kanyang handbag. Kung humawak sa paper cup at humigop ng kapeng Sam’s Cafe ay tila kopa at mamahaling alak ang hinihigop.  Iniisip ni Mang Sixto. “Katulad ko ba siya na maaga kung magising? Naiinip at naghahanap ng magagawa, ng mapagkakaabalahan? Bakit siya nag-iisa? Mukhang may kaya sa buhay, nguni’t bakit siya sa mumurahing Sam’s Cafe nagpupunta?” Kung di nakatingin ang babae, ay tititigan siya ni Mang Sixto at maghahanap ng mga palatandaan na makasasagot sa kanyang mga katanungan at agam-agam tungkol sa mahiwagang babae. Kung di nakatingin si Mang Sixto, ang babae naman ang susulyap sa pagkatao ni Mang Sixto. Marahil ay pinag-aaralan din ang buhay niya at kung anong uri ng tao siya. Dumarating din sa Sam’s Cafe si Joe Dumdum. Suki rin siya doon. Nagkakilala sila isang araw, at naging magkaibigan. Maliksi, magiliw, at hindi nahihiya si Joe Dumdum. Binabati at kinakausap ang mga taong nakaka-enkuentro kahi’t na hindi niya sila kakilala. Nang umagang iyon na nagkakilala sila, lumapit ang Joe Dumdum kay Mang Sixto at nagtanong, “Maaari ba akong makiupo dito sa inyong mesa? Ako si Joe Dumdum.” Pamula noon ay palaging nagkakakuwentuhan na ang dalawa sa tuwing magkikita. Sa kabuuan, napag-alaman ni Mang Sixto na si Joe Dumdum ay taga-Cebu. Nag-iisa na lamang siya sa buhay. Matatanda na ang mga anak na kung kaya’t may kani-kaniya na silang buhay at pamamahay. Nakatira sa isang seniors’ apartment si Joe Dumdum. Noon ay kaulayaw ang kanyang asawa. Nguni’t nang ang asawa ay mamatay, naging nag-iisa na lamang siya. “Ipinagluluksa ko pa ang pagpanaw niya,” sabi niya kay Mang Sixto. Minsan ay napag-usapan nila ang mga nakatatawang pangalan. “Ha, ha, ha,” sabi niya. “Ang Dumdum ay salitang bisaya na ang ibig sabihin ay 'magandang pagdating'. Kung bigkasin ng mga Amerikano ay dumb-dumb, ha, ha, ha. Tuloy, ang mga anak ko, nagpalit ng apelyido. Pero ako, Dumdum forever!” Noong umagang iyon ay dumating si Joe Dumdum. Pagkakuha ng kape mula sa counter ay kumaway siya kay Mang Sixto, bago naupo sa harapan ng misteryosang babae. Nakita niya silang masiglang nag-uusap. Katulad nang dati ay masaya at maraming kuwento si Joe Dumdum. Ang babae na malimit ay tahimik, di ngumingiti, at di tumitinag sa kanyang pagkakaupo kundi lamang kailangang palitan ang pagkakaekis ng kanyang mga binti, ay mahinahon at tila napipilitan lamang siya na makipag-usap kay Joe Dumdum, marahil, bilang pagpapakita ng respeto. Nakita niya silang sabay tumindig at sabay lumisan sa nasabing Sam’s Cafe. Lumipas ang isang araw, isang linggo, dalawang linggo, di na niya nakitang muli si Joe Dumdum. Isang umaga ay lumapit ang mahiwagang babae sa kinauupan ni Mang Sixto. Nagitla siya. “Maaari ko ba kayong makausap?” tanong ng babae. “A, e, puede po. Maupo kayo.” Sagot ni Mang Sixto. “Alam kong tuwing umaga ay naririto kayo. Uupo. Magkakape. Magko-computer. Kung di ko kayo kakausapin ngayon at di ko na kayo makikita pang muli ay buong buhay akong mag-iisip, anong uri kaya ng tao ang mamang iyon.” Patuloy ng babae. “A, e, karaniwang tao po lamang.” At nagbigay ng maikling pagpapakilala si Mang Sixto. “Kung inyo pong mamarapatin ay magpapakilala rin ako sa inyo,” at nagsimulang magkuwento ang babae. Ikinuwento niya na mayaman ang napangasawa niya. Dalawampung taong magkasama sila sa buhay. Di sila nagkaanak. At ang nasabing mayamang asawa ay yumao na. Na siya ay dating marine biologist at matagal na niyang isinuko ang propesyon alang-alang sa asawa at dahil nga sa yaman ng asawa ay di na kailangang siya ay maghanapbuhay pa. “Nguni’t nagkaroon ng sakit na walang lunas ang aking asawa. Isang taon siyang naghirap. Labas-masok kami sa pagamutan. Inalagaan ko siya at puspusang naghanap ng ospital at paraan na makagagamot sa kanya, total ay may salapi kami; nguni’t siya at ako ay nabigo. Nang huli ay nagpasiya ang doktor na siya ay iuwi na sapagka’t wala na silang magagawa pa sa kanyang kalagayan. “Naging mainitin ang ulo ng asawa ko. Kahi’t na siya ay nakaratay sa higaan ay araw-araw na ako’y kanyang binubulyawan, minumura. Nagsilbi ako sa kanya bilang nars, na tila katulong, na tumugon sa kanyang bawa’t isang pangangailangan. Nguni’t iyon ay di niya pinahalagahan. Marahil ay nagbago na ang kanyang ugali sanhi ng sakit, marahil ay gumulo na at wala nang katuwiran ang kanyang isip. Nauunawaan ko iyon, nguni’t may damdamin din ako at may hantungan ang makakayanan kong pang-aapi at pangbubusabos,” patuloy ng babae na noon ay naluluha na.  “Bagama’t mahal ko pa rin siya hanggang sa huli, nakaramdam ako ng tuwa at kalayaan, nang siya ay mawala na. “Malungkot ang nag-iisa. Kailangan ko ng kausap, ng makakatulong sa mga ibig kong matupad. Hindi sapat ang salapi upang maging maligaya sa buhay. May mga alaga akong hayop na mula pa noong ako’y marine biologist pa ay alaga ko na. Sila ang mga kasa-kasama ko sa buhay. “Nguni’t hindi nila maaaring maibigay ang lahat ng pangangailangan ko. Lalo na ang pangangailangan ng isang babae kapag nalulungkot sa pag-iisa.” Sa dakong ito ng pagkukuwento ng babae ay kinilabutan si Mang Sixto. “Naku, po! Baka maniac ang babaeng ito!” Bulong sa sarili. “Tumingin ka sa mga mata ko, Sixto,” sabi ng babae, na noong sandali na iyon ay nagpalit ang anyo: Mula sa pagiging magiliw na kaibigan tungo sa pagiging isang tila mangkukulam. Ibig umiwas ng tingin si Mang Sixto. Sa totoo, ibig na niyang tumayo at umalis. Nguni’t nangibabaw ang kapangyarihan ng babae. Nakatingin siya sa mga mata ng babae na tila nangungusap sa kanya na iwaksi sa kanyang isipan ang lahat ng bagay kundi isa lamang na bagay, ang sumunod sa ipinag-uutos niya, ang pagsuko sa pagtanggi. “Halika na Sixto, sumama ka sa akin,” aya ng babae. Tumindig si Mang Sixto at lumakad na nakasunod sa babae. Ang babae ang pumulot sa computer niya na nakapatong sa mesa dahil tila wala na siya sa sarili. Sumakay sila sa kotse ng babae at nilisan ang Sam’s Cafe. Malaki ang bahay ng babae. Mataas ang bakod. Pumasok ang auto sa isang tarangkahan na bakal na bumukas mag-isa. Nang pumasok sila sa pinakabahay ay napansin ni Mang Sixto na may malalaking acquarium na may ilaw na nakapaligid sa malawak na sala. May mga isda sa isang acquarium. May mga pagong sa isa pa. May ahas naman sa isa pang malaking acquarium at nakapulupot ito sa isang putol ng driftwood, nakataas ang ulo, at animo’y nag-aabang ng pagkaing matutuklaw. At sa isang dako ng sala ay may bukal, sabihin nang tila pinagawang maliit na swimming pool, na sa sukat at lalim ay makalulubog ang dalawang malalaking tao. Ang tubig sa bukal ay hindi matahimik. Tuloy-tuloy ang ingay na kung baga ay may kumakalikaw sa ilalim nito. Sa ilalim ng tubig ay tila may malilikot, nagkikikisaw na kung ano mang hayop-tubig na naninirahan doon. Mistulang alipin ang nangyari kay Mang Sixto. Sa silid ng babae ay naganap ang panghahalay sa kanya. Naghubad ang babae at hinubaran niya si Mang Sixto at pagkatapos ay pinangibabawan niya siya. Kahi’t may edad na si Mang Sixto at may problema sa prostata ay di maiwasan na siya ay mag-init at bumandila ang kanyang pagkalalaki. Nagkaroon ang dalawa ng malikot, maingay, marahas, at malupit na pagtatalik. Si Mang Sixto ay sumailalim sa hipnotismo ng babae. Ang kanyang isipan ay nasa gitna ng kamalayan at walang kamalayan. Ang babahagya niyang kamalayan ay nagbibigay sa kanya ng babala, “Ang babae ay isang black widow! – ang gagambang pinapatay ang lalaki pagkakatapos na makipagtalik!” Ibig niyang magpumiglas, tumakas, nguni’t di niya ito magawa. “Ang bukal sa sala,” naisip niya, “pugad ng mga piranha!” Naisip niyang pinatay ng babae ang bugnutin niyang asawa. Pinalamon sa mga piranha! Naisip niya si Joe Dumdum na basta na lamang nawala. Naisip niya si Mary, ang kanyang asawa, na naghahanda na ng pananghalian nang mga oras na iyon at nagtataka kung bakit hindi pa siya nakababalik sa bahay. Naisip niya ang kanyang convertible Honda S2000 na nakaparada pa sa Sam’s Cafe."
Sa Linggo Ang Bola,"Pamula sa aking pagkabata hanggang sa ako ay magka-edad, ang larawan ng tindero o tindera ng Sweepstakes ay isang larawan na araw-araw kong nakikita at mahirap na malimutan. Hindi ba’t hanggang sa ngayon, saan man sa Filipinas, ay sasalubungin ka, susundan at di lulubayan ng tindero o tindera ng Sweepstakes hanggang sa ikaw ay bumili ng tiket o mayamot?                -- Mama, ale, sa Linggo po ang bola. Limang milyon ang first prize. – karaniwang bukang-bibig ng nagtitinda.                -- Meron na. –                -- Sige na po, mama, ale. Baka suwertihin kayo. --  Ang kulit ng nagtitinda. Kung minsan ay batang madungis. Kung minsan ay dalagita. Kung minsan ay matandang lalaki o babae.                Hahatakin pa niya ang dulo ng manggas mo. – Sige na po, kahi’t isa l’ang. Pambili l’ang po ng pagkain. --                Dahil sa iyong awa at nang ang nagtitinda ay iwanan ka na, sa huli ay nagwawagi ang nagtitinda – sa pagbebenta ng tiket sa iyo.                Ang Sweepstakes ay paraan ng pagtulong sa nagtitinda at sa gobyerno na nakaiipon ng fondo na nagagamit sa pagtulong sa mahihirap. Magkaminsan, pag sinuwerte at nanalo, ang Sweepstakes ay paraan ng pagtulong sa iyong sarili.                Bago pa nagkaroon ng Lotto sa Amerika ay matagal nang naglalaro ng Sweepstakes ang mga taga-Filipinas. Ang Lotto ay sugal na tinatangkilik ng gobyerno. Makabibili ang mga mamamayan ng tiket na nagkakahalaga ng isang dolyar. Ang namimili ng numero ay ang taong sumusugal. Kapag Mega Lotto, limang numero mula 1 hanggang 47 ang pinipili. Bago ito ay dinadagdagan ng isa pang numero na pang-dulo o buntot (Mega number ang tawag) na maaaring piliin ang numero 1 hanggang 27. Kapag nabunot ang numero (sa pamamagitan ng isang makinang naghahalo ng mga bola na tila bola ng pingpong na may numero ang forma; na pagkahalo ay hinihigop ang anim na numero; ang pagbola ay ipinapakita sa TV) ang premyo sa isang dolyar ay umaabot sa daang-milyong dolyar. May Lotto na rin sa Filipinas nguni't higit na kilala doon ang Sweepstakes.                Ang Sweepstakes sa Filipinas ay ganoon din. Sugal na tinatangkilik ng gobyerno. Tiket na may numero. Pag napili ang numero ng taong sumusugal ay mananalo siya ng milyun-milyung piso. Ang pagpili ng numero ay idinadaan sa paghahalo ng mga bola sa tambyolo. Ang pagkakaiba ng Sweepstakes sa Lotto: Pagkapili ng mga numero ay ipinapares ang bawa’t napiling numero sa kabayo. Nagkakarera ang mga kabayo at kung aling kabayo ang mangunguna ay iyong numero na dala ng kabayo na iyon ang mananalo ng first prize. Bago may second prize, third prize, at iba pa.                Bilang katunayan na matanda na ang sugal ng kapalaran na Sweepstakes sa Filipinas, si Dr. Jose Rizal ay nanalo sa nasabing loterya noong 1892. Noong panahon na iyon ay preso si Rizal sa Dapitan, na nasa Zamboanga del Norte. Ang kanyang napanalunan ay ibinigay niya sa mga namamahala sa Dapitan upang magamit sa pagpapabuti ng eskwela. Ang Empresa de Reales Loteria Espanolas de Filipinas ay namahala ng loterya mula noong 1833.                Sa pamamagitan ng Lotto at ng Sweepstakes at iba’t-iba pang uri ng sugal, ang mga gobyerno sa buong mundo, ay nagkakaroon ng paraan na kumita at maka-ipon ng salapi na pangtustos sa mga pangangailangan ng mga eskwela, ospital, at kung ano pa mang kawanggawa.                Bukod sa pagkapanalo ni Rizal na nakatala sa aklat ng kasaysayan, ang may-akda ay may ilang kuwento tungkol sa Sweepstakes na batay sa totoong pangyayari. 1.                Bumili ng Sweepstakes ticket si Miguela nang minsan na nagsimba siya sa parokya ng Nazareno sa Quiapo. Doon sa Quiapo nagdagsa ang mga taong nagsisimba at namimili. Doon din ang sentro ng mga ahente ng Sweepstakes at doon sangdagsa rin ang nagtitinda ng Sweepstakes.                Ipinagdasal niya sa Nazareno na sana ay bigyan sila ng suwerte – siya at ang kanyang kapatid na si Justina. Naaawa siya sa kalagayan ni Justina. Ang kapatid ay ipinagdaramdam ang pag-iisa. Nasa Amerika ang asawa niyang si Tom. Doon ay ipinadala ng gobyerno ang Tom bilang iskolar. Marubdob ang pagnanasa ni Justina na magkaroon siya ng pera upang makasunod sa Amerika at makapiling ang asawa. Nguni’t ang pagnanasa ay tiyak na kabiguan ang kahahantungan sapagka’t mahirap isipin kung saan maaaring manggaling ang pera.                Maniwala ka’t hindi, ang tiket na binili ni Miguela sa Quiapo ay nanalo, at ang panalo ay sapat na naibili niya ng tiket sa eroplano ang kapatid, napadala niya siya sa Amerika na may pabaon pang karagdagang halaga para sa kanyang panggastos doon. 2.                Siya ay naging mayor ng Maynila. Nagkaroon ng dayaan sa pagbobola ng winning numbers sa Philippine Charity Sweepstakes Office. Nagkaroon ng imbestigasyon at ang nasabing mayor ay napabilang sa komite na magsisiyasat sa di pangkaraniwang pangyayari. Talagang napakakomplikado ng paraan ng pagpili ng mga nananalong numero. Masasabing imposible na magkadayaan. Nguni’t sa kasong nasabi, malinaw na nagkaroon ng dayaan. May mga empleado na kabilang sa pangkat na nagpapaandar ng tambyolo ang nagsangkutan upang magawa ang pandaraya. Kung sino man ang salarin ay nag-ipit ng mga bola sa kanyang kamay at ipinalit iyon sa mga bolang inilabas ng tambyolo at dahil sa kasangkot ang ibang taong naatasan sa pagbobola ay wala ni isa man na nakakita sa pagpapalit ng mga bola.                Sa panahong isinasagawa ang pagsisiyasat, bumili ang mayor ng isang booklet ng Sweepstakes doon mismo sa oficina ng Sweepstakes. Maniwala ka’t hindi, nanalo ng first prize ang tiket ng mayor!                -- Foul! Lutong macaw! -- Sabi ng mga komentarista sa dyaryo at TV.                -- Isauli ang pera! -- Sabi nila.                Sabi ng mayor:  -- E bakit ko isasauli e malinis naman ang pagkapanalo ko. E kung ako’y sinuwerte anong magagawa ko? – 3.                Si Juanito ay pinsan kong makatatlo. Kahawig niya si Charlie Chaplin. Payat, may bigote at malalaki ang sapatos. Di siya nakapag-asawa, naging matandang binata. Walang magkagusto kay Juanito dahilan sa kanyang ayos. Pagtatawanan mo si Juanito pag nakita mo.                Nguni’t malungkot ang kasaysayan ni Juanito. Malaki ang lupain nila sa Pangasinan. Nakaaangat sila sa buhay noon. Nang dumating ang digmaan at lumusob ang mga Hapon, sa Pangasinan ay napagkamalang guerilla ang kanyang mga magulang, at kaisa-isang kapatid; ang buong pamilya niya ay pinatay ng mga sundalong-Hapon.                Matagal na naging tulala si Juanito. Inampon siya ng magulang ko at nang magka-edad at magkahanapbuhay ay nagpasiyang mamuhay na sa kanyang sarili. Bagama’t malimit pa rin siyang pumapasyal sa aming bahay.                Nagkaroon ng tama ang utak ni Juanito dahilan sa kanyang malungkot na karanasan. Nagtatawa siya at nagsasalita kahi’t na nag-iisa. Naging mahilig siya sa pagbabasa, lalo na ng dyaryo. Ang isang dyaryo ay maghapon niyang binabasa at pagkatapos ay itinatago upang basahin muli sa ibang araw.  Siya ay di mahilig kumain. Kape at sigarilyo at dyaryo sa maghapon ay ayos na sa kanya.                -- Juanito, kinakabisa mo ba ang dyaryo? --  Malimit na tanong sa kanya ng tatay ko.                Nakitira siya sa isa pang tiyo. Minsan nang bisitahin ko siya ay nakita ko ang kanyang kuwarto na punung-puno ng mga dyaryo na ang karamihan ay naninilaw na. Sa totoo ay napakarami ng dyaryo doon sa bahay ng tiyo niya. Iyon pala ay namumulot at namimili ng lumang dyaryo ang tiyo ni Juanito at iyon ay ginagawang supot o pambalot ng paninda sa mga tindahan. Ipinagbibili ang supot o pambalot sa mga negosyante sa palengke at iyon ang kanyang ikinabubuhay. Ang dyaryo ay materyales sa paggawa ng supot, maliban lamang sa mga dyaryo na nakabukod at nakatago sa kuwarto ni Juanito. Off limits ang mga iyon.                Addict din sa Sweepstakes si Juanito. Tuwing Linggo ay may tiket na panglaban siya.                -- Aanhin mo ang maraming pera? – Pabiro kong tanong kay Juanito.                -- Kung marami akong pera ay iibigin ako ni Gina Lollobrigida. – Si Gina Lollobrigida ang crush niya.                Minsang naroon ako sa bahay ni Juanito ay may hawak siyang dyaryo sa isang kamay at isang tiket ng Sweepstakes sa kabila. Tinitingnan niya kung nanalo ang tiket niya. Maya-maya ay naglulundag siya at nagsisigaw.                “Nanalo ako! Nanalo ako!” Tuwang-tuwa si Juanito sa nakita.                Lumapit ako at sinilip ang tiket, bago napangiti ako. Sabi ko sa sarili ko, -- talagang hibang itong si Juanito! –                -- Juanito, luma ang tinitingnan mong tiket. Petsa Abril 17, 1960. Hunyo 19 na ngayon! – sabi ko sa kanya.                -- Nanalo ako! Nanalo ako! – pinagpilitan niya na parang di narinig ang sinabi ko.                -- ‘Insan, nahihibang ka ba?  Petsa Abril 17, 1960 ang tiket mo. Hunyo 19 na ngayon! – ulit ko pa.                Sabi ni Juanito, -- Ikaw ang hibang, ‘insan. Itong dyaryong binabasa ko, petsa Abril 17 din! –"
Nang Tumuntong Ang Paa ng Tao sa Mukha ng Buwan,"Enero 30, 1969. Kumanta ang Beatles sa huling pagkakataon bilang isang grupo sa bubungan ng Apple Records sa London. Biglaan ang konsyerto na tumagal ng 42 minutos. Pinatigil ng pulis ang walang-permisong pagtatanghal sapagka’t sa dami ng taong nag-ipon sa daan ay nagkaroon ng heavy traffic at gulo. February 5, 1969. Umabot sa 200 milyon ang populasyon ng Estados Unidos. Marso 2, 1969. Naganap ang pagsasagupa ng Tsina at Rusya sa border sa Zhenbao Island. Ito ang pinaka-seryoso sa iringan ng dalawang bansang komunista tungkol sa teritoryo. Binalak ng Rusya na atakihin ang Tsina sa pamamagitan ng nuclear missiles. Hindi naisagawa ang balak at naiwasan ang isang digmaang pangdaigdig sapagka’t ang Estados Unidos ay nagbanta sa Rusya: Magkakaroon ng Third World War kapag inatake ang Tsina. Gaganti ang Amerika at pasasabugin ang Moscow at 129 iba pang siyudad sa Rusya. Samantala, sa Tsina at Rusya, maraming mamamayan ang walang makain at namamatay sa gutom at sakit. Sa dalawang bansa ay wala ring kalayaan ang mga tao – walang kalayaang magsalita, magdasal, mamili ng hanapbuhay, at bumoto. Abril 15, 1969. Isang eroplano ng navy ng Estados Unidos ang pinabagsak ng North Korea habang lumilipad ito sa ibabaw ng Japanese Sea. Tatlumpu’t isang tripulante ang nasawi. Abril 28, 1969. Nagbitiw sa pagiging premiere ng Francia si Charles de Gaulle. February 9, 1969, lumipad sa kauna-unahang pagkakataon ang Boeing 747, ang pinakamalaking eroplano noong panahong iyon. Marso 2, 1969, ginanap ang unang test flight ng supersonic Concorde. Hulyo 20, 1969. Si Gloria Diaz, labing-walong taong gulang, kinatawan ng Filipinas sa Miss Universe Contest; nasa Miami Beach, Florida USA, naghahandang sumagot sa quiz portion ng paligsahan: Ang tanong: “Kung ang taong galing sa buwan ay doon magla-landing sa inyong bayan, ano ang gagawin mo upang siya ay mabigyan ng magandang pagsalubong?” Gloria Diaz: “Oh! Uh, gaya rin ng palagi kong ginagawa. Kung galing siya sa mahabang biyahe, palagay ko ay kailangan niyang magpalit ng damit.” Dahilan sa kanyang talino at ganda, si Gloria ang nagwagi ng pangunahing puwesto – Miss Universe ng taong 1969. Sa kabilang dako, may mga militanteng grupo ng babae na hindi sang-ayon sa mga beauty contests. Walang katuturan! Pagsasamantala sa babae! Sabi nila. Maria Lorena Barros, dalawampu’t dalawang taong gulang, dating coed sa Unibersidad ng Pilipinas, ay namundok at sumapi sa National People’s Army na kumakalaban sa diktadurya ni Ferdinand Marcos. Sumama siya sa mga “taga-labas”, isang hukbo ng mga kabataan na nagpasiyang lumaban sa galamay ng bulok na pamahalaan sa paraang marahas at “underground”. Ang marami sa aktibista ay hindi nilisan ang lungsod at ang pinili na pakikipaglaban ay ang mapayapa at lantarang pakikipaglaban sa kalye kontra sa pamahalaan gamit lamang ang tinig at tapang. Sila ay nasawi – biktima ng malupit na karahasan at pang-aabuso ng militar. Sila’y dinampot, ikinulong, ginahasa, “ti-norture”, o di kaya ay “si-nalvage”. Sa pananaw ni Lorena, kailangang lumitaw ang katangian ng bagong Filipina. “Ang babae ng bagong panahon, ang bagong Filipina, unang-una ay isang militante. . . At sapagka’t sa mga siyudad ang pagsali sa mga protesta ay nangangahulugan ng pagmamartsa at pag-ilag sa mga batuta ng pulis, pag-iwas sa mga yari sa likuran ng bahay na molotovs. . . husay sa pagdapa sa lupa kapag ang mga pulis ay nagpapaputok na. . . ang bagong Filipina ay siyang marunong magdala sa kanyang sarili sa ganyang mga pangyayari sa paraang may dignidad at makakukumbinsi sa mga lalaking kasamahan na hindi niya kailangan ang tulong, paki-usap l'ang. Ang bagong Filipina ay kayang makisama sa mga nag-ii-strike na manggagawa nang kahi’t ilang araw o gabi, pumulot ng dunong sa kanila na hindi niya napag-aralan sa mga eskwelang burgis. . . at higit sa lahat, mahalaga ang nakukumbinsi niya ang kanyang mga magulang na tama ang kanyang pagtulong sa mga manggagawa at magsasaka. . . isang pagtulong na humihingi ng mga husay at katangian na naiiba sa katangian ng pangkaraniwang babae. . . Siya ay isang babae na nakatuklas na may higit na magiting at malawak pa na pananagutan, isang babae na may pangako sa kasaysayan. . . hindi na siya ang babae na pangkasal lamang, kundi isang babae na panglaban.” Ilang taon pa ang lumipas ay napatay ng mga sundalo si Lorena sa isang labanan, Noong Marso 20 ay sinabi ni Richard Nixon, presidente ng Estados Unidos: “Tatapusin natin ang Vietnam War sa 1970.” Kung manunumbalik sa alaala ang mga pangyayaring naganap noong sumisiklab ang Vietnam War, mapagkukuro na yaon ay isang digmaang walang katuturan. Biyak ang bansang Vietnam noon. Ang Norte ay Komunista samantalang ang Timog ay isang Demokrasya. Dahil sa pangangamba, ang Estados Unidos ay nasangkot sa hidwaan ng Norte at ng Timog. Naniwala ang mga mga may kapangyarihan sa Washington na kung babagsak ang Timog-Vietnam sa kamay ng mga Komunista ay isa-isa at sunud-sunod na babagsak rin ang mga karatig na bansa gaya ng Cambodia, Laos, Thailand at iba pa, kawangis ng mga natutumbang tisa ng domino. Ipinadala ng Estados Unidos ang kanyang sandatahang-lakas sa Vietnam upang tulungan ang sandatahang-lakas ng Timog-Vietnam sa pagtatanggol sa Demokrasya, sa paghaharang sa pag-usad ng mga Vietcong (sandatahang-lakas ng Norte) patungo sa Timog. Sa gayong kaparaanan, ang maliit na sigalot sa pagitan ng dalawang panig ng Vietnam, dahilan sa pangamba, ang maliit na mitsa, ay sumabog at kumalat, naging pinakamalaking digmaan sa mundo pagkatapos ng World War II. Nasangkot ang maraming bansa, pati na ang Pilipinas, sapagka’t ang mga ito’y kumampi sa Estados Unidos at nagpadala ng contingent forces upang tumulong sa “pakikipaglaban sa Komunismo”. Kim Phuc, Vietnamese, anim na taon siya noong Hulyo 20, 1969. Noong siya ay siyam na taong gulang, noong 1972, siya ang batang nakita ng mundo sa isang retrato na lumabas sa mga pahayagan – isang batang babae na ang damit ay halos nahubad na sanhi ng init na galing sa napalm bomb. Tumatakbo siya sa isang lansangan, kasunod ang isang tila nakababatang kapatid na lalaki. Sa kanilang mga mukha ay makikita ang sindak, ang hapdi, ang nabibinbing kamatayan. Mary Joe Kopechne, noong Hulyo 18, 1969, sakay ni Sen. Edward Kennedy sa kanyang kotse, nasawi nang ang kotse ay nahulog sa isang tidal channel sa Chappaquiddick Island, Massachussetts. Nailigtas ni Kennedy ang kanyang sarili nguni’t si Kopechne ay nalunod. Siyam na oras ang lumipas bago nalaman ng mga pulis ang pangyayari. Dahilan sa eskandalong ito ay nawala ang pagkakataon ni Edward na maging presidente ng America, Roy Hamilton, sikat na mang-aawit, namatay sa sakit sa puso. Siya ang umawit ng “You’ll Never Walk Alone” at “Unchained Melody”. Isa siya sa daang-libong nilalang na namatay noong Hulyo 20, 1969 sanhi ng sakit, gutom, krimen, suicide. Agosto 15-17, 1969. Ginanap ang “An Aquarian Exposition: 3 Days of Peace & Music”, sa 240-ektaryang lupa ni Max Yasgur na pastulan ng baka sa Catskills, White Lake, Bethel, New York. Ang music festival ay nakilala bilang Woodstock. Noong weekend na iyon, tatlumpu’t dalawang awit at tugtog ng iba’t-ibang mang-aawit at banda ang napanood ng kalahating-milyung kabataan. Sabi ng Rolling Stone, ang Woodstock ay isang pangyayari na mahalaga sa kasaysayn ng rock-and-roll. Ipinahayag ng mga kabataan sa pamamagitan ng awit ang kanilang pag-asa na magkaroon ng kapayapaan sa mundo. Ini-record sa isang silicon disk ang mensahe ng mga pinuno ng iba’t ibang bansa at ito’y dala ng mga astronaut – iiwanan nila sa mukha ng buwan. Ferdinand Marcos, Pangulo ng Filipinas: “The age-old dream of man to cut his bonds to planet Earth and reach for the stars has given him not only wings, but also the intellect and the intrepid spirit which has enabled him to overcome formidable barriers and accomplish extraordinary feats in the exploration of the unknown, culminating in this epochal landing on the Moon.""  Mohammad Reza Pahlavi Aryamehr, Shahanshah of Iran: “On this occasion when Mr. Neil Armstrong and Colonel Edwin Aldrin set foot for the first time on the surface of the Moon from the Earth, we pray the Almighty God to guide mankind towards ever increasing success in the establishment of peace and the progress of culture, knowledge and human civilization.” Queen Elizabeth, The Queen of the United Kingdom: “On behalf of the British people, I salute the skill and courage which have brought man to the moon. May this endeavour increase the knowledge and well-being of mankind.” Indira Gandhi, Prime Minister of India: “On this unique occasion when man traverses outer space to set foot on Earth’s nearest neighbour, Moon, I send my greetings and good wishes to the brave astronauts who have launched on this great venture. I fervently hope that this event will usher in an era of peaceful endeavour for all mankind.” Hulyo 20, 1969. Tumuntong ang paa ni Neil Armstrong sa mukha ng buwan; at, sa kauna-unahang pagkakataon, ay narating ng tao ang buwan. Kung may salapi, kung may dunong at galing, kung may marubdob na hangarin na marating ang buwan, bakit di muna pagtuunan ng pansin ang mundo, gamit ang mga nasabing kapangyarihan, upang mapawi ang gutom, ang digmaan, ang sakit, ang krimen, ang kawalan ng katarungan at pag-asa? “Isang maliit na tuntong ng tao, isang malaking hakbang sa buong sangsinukob,” wika ni Neil Armstrong na narinig at nakita sa telebisyon ng milyun-milyong taga-mundo. . . . “Isang malaking hakbang sa buong sangsinukob.” Kaya?"
Sherald Thought - Lihim,"Noong lumipat sa tapat ng bahay namin ang pamilyang Villarama, lagi na akong nakamasid sa bintana nila sa pangalawang palapag. Hindi ko alam, pero madalas ko roong makita si Aling Tess. Lagi siyang bagong ligo sa tuwing pupuwesto na siya sa may bintana habang nagsusuklay ng kanyang basang buhok. Madalas ay hapon niya iyon ginagawa, mga bandang alas dos. 33 anyos na siya, pero hindi pa rin siya nag-aasawa. Ang kuwento ng pamangkin niya na si Philip, kaedaran ko rin (13), hindi raw talaga ligawin ang tiya niya. Kaya ayon, parang balak nang magpakatandang dalaga. Pagkauwi ko galing eskwela, sa halip na gumawa ako ng mga assignments o makipaglaro sa mga bata sa labas ng tumbang-preso, nagkukulong na lamang ako sa kwarto ko habang nakasilip sa kaunting awang ng bintana namin. Si Tess lagi ang pakay ko. Minsan, sumasama akong makipaglaro ng domino sa pamangkin niya sa kanilang bahay. Pero hindi talaga iyon ang sadya ko, gusto ko lang masilayan nang malapitan si Tess. Pinapansin naman niya ako, kinukuwentuhan din. Pero ni minsan, hindi niya sinagot ang tanong ko tungkol sa kanyang buhay pag-ibig. Minsan, pinagluluto niya rin kami ni Philip ng meriyenda, madalas ay hot cake saka tig-isang bote ng soda. Lagi ko siyang hinahatian ng pagkain, hindi naman niya ako tinatanggihan. Napapangiti na rin ako, sabay kagat ng hot cake. Isang araw, matapos ang klase ko, sa kanila ako dumiretsu. Natulog na rin ako doon, iniwan ko na lamang ang bag ko sa sahig. Nagising ako dahil sa isang panaginip, napanaginipan ko na naman si Aling Tess, hinalikan niya raw ako sa pisngi. Pagmulat ng mata ko, nasa tabi ko nga siya; nakangiti habang nakatitig sa akin. Hinawakan ko ang pisngi ko, medyo basa nga. Saka niya idinampi ang palad niya sa mukha ko. Bumangon ako, at humarap sa kanya. Hahalikan ko na sana siya sa labi, kaso, bigla siyang umiwas. Hindi raw maaari, dahil bata pa ako. Bigla na lang akong natahimik sa isinagot niya. “Hindi dahil tumanggi ako, eh ayaw ko”, sagot niya sa akin. “kapag 18 na ako? Maaari na ba?”, tanong ko kay Aling Tess. Hinaplos niya lang ulit ang pisngi ko, yun lang ang itinugon niya sa akin. Nagtungo na siya sa cr upang maligo, tinangka ko muna siyang silipin bago ako lumabas ng bahay nila. Dumaan ang ilang mga araw, buwan at taon, lalo kaming naging malapit sa isa’t isa ni Aling Tess. Madalas ko siyang yayain sa tabing dagat, lihim ang pagtatagpo naming iyon. Pagdating namin doon, naghahabulan kami sa buhanginan, saka gumagawa ng kastilyong buhangin, nagtatawanan, nagkukuwentuhan, asaran, saka ngitian. Unang beses kong hinawakan ang kamay niya noong nakaharap kami sa papalubog na araw. Tinangka ko ulit siyang halikan noon, at sa unang pagkakataon, hindi siya tumanggi. Mabilis lang iyon, dahil baka may makakita sa amin. binigyan ko siya ng isang puting rosas noon, bigla niya akong hinalikan sa pisngi. Kinuha ko ang hawak niyang camera, pinicturan ko siya nang maraming beses. Noong nakagraduate ako ng high school, tinanong ko siyang muli kung pwede na bang maging kami. Ilang segundo pa ang lumipas bago siya sumagot. “Magtapos ka muna ng kolehiyo”, malungkot niyang tugon. “Pero mas may isip na ako ngayon, kaya ko nang panindigan ang bawat desisyon ko. At isa pa, isang taon na lang mag-e-eighteen na ako”, paliwanag ko sa kanya. Kahit nasabi ko na ang side ko, hindi pa rin siya pumayag sa gusto ko. Birthday niya kinabukasan noon, binigyan ko siya ng bagong damit. Pinag-ipunan ko iyon, araw-araw akong nagtatabi ng tirang baon ko para maregaluhan ko siya sa kanyang kaarawan. Ang masakit lang, sabi ni Mama, sa Maynila na raw ako mag-aaral ng college. Mapapalayo na ako kay Aling Tess, hindi ako sanay, baka lalong hindi ko kayanin. Alam ko kasi sa sarili ko, at ramdam ko, na mahal ko na siya. Na wala akong pakialam sa laki ng agwat ng edad naming dalawa. 20 years? Eh ano naman? Ganyan talaga ang pag-ibig, age doesn’t matter, ika nga. Matapos kong magtampo sa kanya, pumayag na rin ako sa gusto niya. Oo, mag-aaral ako sa Maynila. Magtatapos ako ng pag-aaral, para sa kanya. At sa aking pagbabalik, wala nang makapipigil pa sa gusto ko. Magiging girlfriend ko si Aling Tess, at pakakasalan ko siya. Tulad ng sinabi niya noon, marami nga akong nakilalang babae sa Maynila. Nagkaroon ako ng dalawang kasintahan doon, pero hindi ako nakontento sa kanila. Dahil si Aling Tess pa rin ang hinahanap-hanap ko. Tuwing valentine’s day na magdaraan, parati ko siyang pinadadalhan ng Valentines card. Iyon lang kasi ang kaya kong gawin upang mapaligaya siya, dahil nasa malayo ako. Kalakip noon ang ilang mga liham at litrato ng pagbibinata ko. Dalawang araw bago ang graduation ko, dumating na sina Mama sa inuupahan kong bahay. Mas excited pa sila ni Papa sa pagtatapos ko, siyempre, proud sila sa naabot ko. Naalala ko bigla si Aling Tess, luluwas kaya siya para panoorin ang graduation ko? Siya ang naging inspirasyon ko, kung bakit ako nagsikap sa pag-aaral. Sana dumating siya, yung ang hiling ko. Dalawang araw na rin kasi siyang hindi nagtetext sa akin eh. Pagkatapos ng graduation ko, nagpasya na agad akong umuwi sa probinsya. Hindi na rin ako nailibre nina Mama sa restaurant, dahil sa pagmamadali ko. Atat na atat na akong muling makita si Aling Tess, 21 na ako ngayon, at 41 siya. Sapat na siguro ang mahabang taon nang aking pagsasakripisyo upang tanggapin niya ang pag-ibig ko. Yayakapin ko siya nang mahigpit pag-uwi ko, ipakikilala ko agad siya kina Mama ay Papa. Sa wakas, magiging legal na kami sa harap ng maraming tao. Wala akong pakialam sa sasabihin ng iba. Mahal ko si Tess, hindi ko dapat siya ikahiya. Pagkababa namin ng bus, sumakay pa kami ng tricycle upang magpahatid doon mismo sa tapat ng bahay namin. Habang papalapit nang papalapit ang sinasakyan namin sa bahay, tinatanaw ko na agad ang bahay nina Tess. May pagtataka akong nararamdaman noon, maraming tao sa tabi ng kalsada. Pero dahil medyo papasok pa ng maikling eskinita ang mismong pinto ng bahay nila, hindi ako sigurado kung anong okasyon ang nagaganap. Bumaba na kami ni Mama, tumitig din sina Papa sa bahay nina Tess. Nagkatitigan sila ni Mama, at sabay na bumigkas ng “Sinong patay?” “Saglit lang po ha”, paalam ko kina Mama. Nagtungo ako sa bahay nina Tess, nakita ko si Philip sa may pinto ng bahay nila; nakayuko, hawak ang kape. Dahan-dahan ko siyang nilapitan. Nang napansin niyang papalapit na ako sa kanya, bigla siyang tumayo at niyakap ako nang mahigpit habang humihikbi. Marahan kong nilingon ang loob ng kanilang bahay, isang puting kabaong ang bumungad sa akin. Tinitigan ko ang litratong nakapatong sa ibabaw ng ataol, litrato iyon ni Tess, na ako mismo ang kumuha noong nasa tabing dagat kami. Halos hindi ako makagalaw noon, hindi ko maintindihan ang nararamdaman ko. Gusto kong sumigaw sa pagluluksa, pero sa halip, lalo kong hinigpitan ang pagkakayakap kay Philip. Saka lang ako nakaiyak nang todo noong pinakakalma na niya ako. Hindi ko alam kung kaya ko siyang lapitan at tingnan nang mga oras na iyon, pero kahit mabigat sa kalooban kong makita siya sa ganoong kalagayan, ginawa ko pa rin. Halos mabasa na ng mga luha ko ang aking mukha bago pa man ako makalapit sa kinalalagakan niya, ibinubulong ko na lamang sa isip ko ang pangalan niya. Nanginginig ko siyang sinilip nang dahan-dahan. Napahinga ako nang malalim nang nakita ko si Tess sa loob ng kabaong, siya nga ang aking mahal. “Tess, ang lahat ng pagsisikap ko ay para sa iyo. Nangako akong babalikan kita, at pakakasalan kita. Wala akong pakialam sa sasabihin ng ibang tao, pero mahal kita. Bakit mo ako iniwan?”, hindi ko mapatahan ang sarili ko sa kaiiyak, hanggang sa maramdaman ko na lang ang palad ni Philip na hinihimas ang likod ko. “Sinabi ni Tita ang lahat lahat sa akin, bago siya mamatay. Maraming salamat ‘tol, dahil sa dinami-dami ng lalaki sa mundo, ikaw lang ang tunay na nagmahal sa tiya ko. Mahal na mahal ka niya ‘tol, araw-araw ka niyang hinihintay. Masyado ka pang bata noon, kaya tinatanggihan ka niya. Pero sayang lang, ngayon pareho na sana kayong magiging legal sa mata ng mga tao, saka naman siya nawala”, paliwanag sa akin ni Philip. “Ano ba’ng nangyari sa kanya?” , naguguluhan kong tanong. “Ang totoo, ‘tol, nasa byahe siya noon. Pupunta siya sa araw ng graduation mo, pero naaksidente ang sinasakyan niyang bus. Nadala pa siya sa Ospital, pero hindi rin siya nagtagal. Ganoon ka niya kamahal ‘tol. Nakakalungkot man, pero hanggang dito na lang talaga siguro ang buhay niya. Ang mahalaga, alam niyo pareho na mahal ninyo ang isa’t isa, at hinahangaan kita sa pag-ibig mo sa kanya.”, tinapik niya ang balikat ko, at iniwan akong nakatitig kay Tess. “Siya nga pala, ito ang regalo niya sa graduation mo. Swerteng hindi iyan nasira ng nangyaring aksidente”, pahabol niya. Lalo pang tumindi ang pag-iyak ko, nang napansin ko ang ilang bagay na pamilyar sa akin. Soot niya ang niregalo kong damit noong kaarawan niya, bagay na bagay sa kanya ang damit na iyon. Nakaipit rin sa kanyang dalawang kamay ang isang tuyong rosas na ibinigay ko sa kanya noong nasa tabing dagat kaming dalawa, hindi niya iyon itinapon, sa halip ay inalagaan pa. Kasama ang mga liham na ipinadadala ko sa kanya noong kasalukuyan pa akong nag-aaral sa Maynila, gayun din ang mga Valentines card na pinadala ko sa kanya. Nakapatong ang lahat ng iyon sa kanyang dibdib, yakap-yakap niya. Pumatak ang mga luha ko noon sa salamin ng kanyang kabaong, pinunansan ko iyon ng aking mga palad. Bigla ko na lang naisigaw ang pangalan niya, habang yakap nang mahigpit ang bagay na sumasaklob sa kanyang kabuuan. Wala na si Tess, wala na ang pinakamamahal ko. Siya lang ang minahal ko nang ganito, kaya masakit man sa kalooban ko, tatanggapin ko na lang. “Isa lang ang maipapangako ko sa iyo Tess, ikaw lang ang mamahalin ko habambuhay. Hinding-hindi ako magmamahal ng iba, kung hindi rin lang naman ikaw. Mas magiging masaya ako kung magpapakatandang binata na lamang ako, para sa iyo. Dahil para sa akin, ikaw ang buhay ko. Walang sinuman ang papantay sa iyo, mahal na mahal kita Tess. Mahal na mahal”. Binuksan ko ang regalo sa akin ni Tess, isang charcoal painting ng mukha naming dalawa. Nakasulat sa ibabang bahagi nito ang pangalan namin, Tess at Tyron. Sa itaas na bahagi naman ay ang mga katagang; When it comes to LOVE, AGE doesn’t matter. Nang nabasa ko iyon, saka lang ako muling napangiti."
Weird Si Tommy,"Idedemanda ba niya o hindi ang kapitbahay. Iyan ang palaisipang bumabagabag sa isipan ni Tommy. Kailan lamang ay kausap ni Tommy ang isang katrabaho niya. Sabi niya na may nabaling tile sa kanyang bubong at kailangang ito ay mapalitan at nang pagdating ng tag-ulan ay hindi tutulo ang tubig sa loob ng bahay. Ang bahay ni Tommy ay nasa tuktok ng isang mataas na lupa. Sabi niya ay maglalagay siya ng isang hagdan sa gilid ng bahay, aakyatin ang hagdan, at nang maabot ang bubong. “Tommy,” sabi ng kausap, “ipagawa mo na lamang sa nakakaintindi. Baka madisgrasya ka pa.” Sabi ni Tommy ay nagtitipid siya. Na siya na lamang ang mag-aayos sa bubong. Ang bahay ni Tommy ay bayad na. Wala na siyang binabayarang mortgage. May $100,000.00 siya sa stocks. May anim na classic cars siya – 1998 Mercedes, 2012 Corvette ZR1, 1983 Datsun 280X, 1984 Mustang, at iba pa. Ang kanyang car collection ay nagkakahalaga ng, humigit-kumulang, $200,000.00. Namamasukan pa si Tommy. Siya ay isang salesman at kumikita ng $5000 buwan-buwan. Samakatuwid ay may pera si Tommy. Hindi lamang siya mahilig gumastos. Bago naging salesman ay nagtrabaho si Tommy para kay Alice Cooper, ang rock star, bilang bodyguard. Pagkatapos ay nagtrabahao siya sa isang medical insurance company. Naging singer din siya sa isang club. Masasabing kumita nang malaki si Tommy sa iba’t ibang pinasukang trabaho at nakaipon kung kaya’t masasabing siya ay nakaaangat. Hindi siya kinakapos. Nguni’t napakatipid. Nag-iisa si Tommy. Humigit-kumulang 60 anyos, wala siyang asawa o anak. Ang tanging kasama ay isang aso na binubuhusan niya ng sobrang pagmamahal. Magandang lalaki si Tommy. Mataas, di malaki ang tiyan, may bigote. Kalbo nga lamang kung kaya’t palaging may sombrero na tila siya si Indiana Jones. Matipid si Tommy. Bukod doon ay weird. Bakit wala siyang asawa, gayong hindi naman siya bakla? Sabi niya na noong araw ay marami siyang girlfriends. Sabi niya ay nagsawa siya sa babae. Nagkaroon siya ng karanasan sa pakikitungo at pakikisama sa babae at naging magulo ang buhay niya. Pasiya niya na hindi siya patatali. “Dominante ang mga babae,” sabi niya. “Ako ang tipo ng tao na nagpapahalaga sa aking kalayaan. Ibig kong gawin ang gusto kong gawin na hindi kailangang tanungin o makibagay sa isang babae.” Minsan ay ipinakita niya ang kanyang binti sa isang katrabaho. Sabi niya ay may mapulang parte sa kanyang gulugod na hindi naman kumakati. “Hindi ito allergy,” sabi niya. Pero hindi nawawala.” Kaedad niya ang kausap kung kaya’t may karanasan ito sa mga problema sa katawan ng taong nagkakaedad. Tanong niya, “Tommy, kumusta ang pag-ihi mo?” “Iyon pa ang isang problema,” sabi niya. “Apat na ulit ako kung tumayo sa gabi upang umihi.” “Baka may problema ka sa kidney o sa prostate, bakit di ka patingin?” “Ayaw kong malaman,” sabi ni Tommy. “Baka ako’y may cancer o ano man, ayaw ko nang malaman. Kung ako’y mamatay, okay l’ang.” Ganoon ka-weird si Tommy. Hindi nakinig si Tommy sa payo ng katrabaho na ipagawa na lamang sa iba ang kanyang bubong. Isang araw na day off siya sa trabaho, siya ang nagtangkang mag-ayos sa bubong. Sinimulan na niya ang pag-aayos. May nakita siyang isang tabla sa bakuran ng kapitbahay. Kinausap ang kapitbahay upang humingi ng permiso na magamit ang tabla. Pumayag ang kapitbahay. Patungo upang pulutin ang tabla ay natisod si Tommy sa isang nakahambalang at nakaangat na tubo ng tubig. Nadapa si Tommy at ang pinangsalo sa sarili ay ang kaliwang braso. Dahil sa masukal ang bakuran ng kapitbahay, ang kinabagsakan ng braso ni Tommy ay sari-saring tumpok ng bato, putol na kahoy, at kung anu-ano pang matitigas na bagay. Lumagutok ang mga buto sa braso at kaliwang kamay ni Tommy, agad-agad nakaramdam siya ng kirot, at di niya maigalaw ang mga ito. Humiyaw siya sa sakit. Tumawag ng paramedic ang kapitbahay at dinala sa emergency si Tommy. Sa ospital, ang payo ng doktor ay surgery. Nakita sa x-ray na ang mga buto sa kamay at sa braso ay nagkabali-bali. Kailangang isa-ayos ang mga buto. Ayaw ng surgery ni Tommy. Sabi ng doktor, “mamamaga ang kamay at braso mo. Sasakit at di ka makakatulog sa sakit. Sa malaon ay baka mamatay ang mga nerves; magiging paralisado ang kamay at braso mo.” “Hindi, hindi ako magpapa-opera,” pinatigasan ni Tommy. Ang ginawa ng doktor ay binalot ng cast ang kanyang braso at sinabihan si Tommy na sana ay gumaling ang buto, muscle, at nerves; walang katiyakan. Kung gagaling ay mangyayari sa matagal na panahon. Isang buwan na ay nakabalot pa ng cast ang kaliwang braso ni Tommy. Kanang kamay at braso lamang ang gumagana. Gamit ay isang kamay sa pagmamaneho, pagluluto, pagkain, at pagtatrabaho. Isang kamay lamang para sa ano mang gawaing dapat niyang gampanan. Minsan sa trabaho ay nabangga ng isang katrabaho ang kanyang cast na hindi sinasadya. Napasigaw ng, “What the f_ _k!” si Tommy. Narinig ang kanyang hiyaw sa buong oficina na noon ay puno pa ng mga customers. Ipinatawag ng boss si Tommy. Sinabihan siya na ang paggamit ng ""f"" word sa oficina ay ipinagbabawal, at ang lalabag sa patakarang ito ay tatanggap ng kaparusahan. Na-suspendi si Tommy nang isang linggo. Samantala ay nagdurusa si Tommy sa matinding sakit. Hindi siya makatulog. Gumagastos siya sa pagpapagamot, sa gamot; samantala ay apektado ang kanyang kita. Baka buong buhay na siyang magiging baldado, na walang silbi ang kanyang kaliwang braso at kamay. Paano ang kanyang paghahanapbuhay? Paano ang kanyang pagtanda? Ang mga may-ari ng bahay ay kailangang may liability insurance nang kung may disgrasyang mangyari sa loob ng bahay at paligid nito ay may magbabayad ng claim. “Ihabla mo ang kapitbahay mo!” payo ng kanyang mga katrabaho at kaibigan. “At nang mabayaran ka ng insurance company. Malaki ang claim na makukuha mo. Baldado ka na for life.” Sagot ni Tommy, “matagal na kaming magkapitbahy ng kapitbahay ko. Ayaw kong masira ang aming mabuting relasyon. Baka siya magalit.” “Hindi naman sa kanya manggagaling ang pera kundi sa insurance company, bakit siya magagalit?” “Tataas ang kanyang premium.” “Eh ano? Ang isipin mo ay ang sarili mo, hindi ang kapitbahay mo.” ​ “Ayaw kong magalit sa akin ang kapitbahay ko. Ang hindi ninyo alam ay ex convict ang kapitbahay ko. Killer siya para sa isang crime syndicate.” ​""Papatayin kita, Tommy. Magtago ka. Kapag nakita ko ang anino mo, tapos ka na,"" banta ni Bruno, kapitbahay ni Tommy. ​Nag-uusap sila sa telepono. ""Bruno, hindi ikaw ang idinedemanda ko kundi ang insurance company mo,"" paliwanag ni Tommy. ​""Pareho na rin iyon,"" tutol ni Bruno. ""Tataas ang bayad ko sa insurance dahil sa demanda mo."" ​""Hindi mo naiintindihan, Bruno. Baldado na ako. Hindi ko na magamit ang aking kaliwang braso at kamay. Hindi na ako makapaghahanapbuhay."" ​Tanong ni Bruno na tila may paghamak, ""itinulak ba kita? May kasalanan ba ako sa pagkakadapa mo?"" ​Sagot ni Tommy, ""wala, wala kang kasalanan. Talagang aksidente ang nangyari."" ​""Eh, bakit mo ako idinemanda?"" ​""Hindi ikaw, kundi ang insurance company mo. Sa bakuran mo nangyari ang aksidente. Napatid ako sa isang bakal na nakahambalang sa bakuran mo. Pag hindi ako naningil ng danyos sa insurance company mo ay walang ibang magbabayad sa pagpapagamot ko at sa aking ikabubuhay sapagka't ako'y baldado na."" ""Bahala ka, Tommy. Tandaan mo ito: Hindi lamang braso at kamay mo ang magiging baldado. Namimiligro ang buhay mo."" Banta muli ni Bruno. ​Lumakad ang demanda sa korte. Mahusay ang abogadong humawak sa kaso. Makalipas ang tatlong buwan, nagpasiya ang korte na si Tommy ay dapat bayaran ng insurance company ng isang milyong dolyar. Tagumpay ang kaso ni Tommy! ​Nguni't ang kapalit ba ay ang kanyang buhay? Nang malapit nang dumating ang bayad kay Tommy, siya'y nagsadya sa bahay ni Bruno upang makipag-usap na muli. ​Pagbukas ng pinto ay sinalubong si Tommy ng nguso ng isang baril. Itinutok ni Bruno ang baril sa mukha ni Tommy. ""Hintay muna, Bruno. May magandang balita ako para sa iyo,"" wika ni Tommy. ​Ikinumpas ni Bruno ang baril upang si Tommy ay sumunod sa kanya sa living room. Pinaupo sa sofa si Tommy at nagsabi, ""bibigyan kita ng 3 minuto para magpaliwanag."" ​""Sa makukuha kong isang milyong dolyar, ibibigay ko sa iyo ang kinse por siento - $150,000.00!, Bruno. Balato ko sa iyo."" ​Ibinaba ni Bruno ang baril at lumapit kay Tommy at pabulong na sinabi, ""kailan?"" ​Matatanggap ko ang bayad sa loob ng linggong papasok. Pagkatanggap ko ng pera, bayad ka kaagad. Pero, Bruno, isekreto mo ang bagay na ito. Labag sa batas. Baka pareho tayong mapunta sa bilangguan."" ​Niyakap ni Bruno si Tommy. ""Isa kang mabuting kapitbahay. At mabuting kaibigan,"" pahayag ni Bruno."
Labingdalawang 'Bikers',"Alam ninyo ang anyo ng mga “bikers” o motorsiklista. Malalaki, mabibigat na lalaki, mahahaba ang buhok. May nakatali na bandana paikot sa ulo sa may noo at nang ang buhok ay hindi liparin ng hangin at tumakip sa mata. Karamihan sa kanila ay may bigote at balbas.         Sila’y mga tunay na lalaki. Ang edad ay hindi lalayo sa mula 35 hanggang 60 anyos. May-asawa at pamilya. May pag-aaring bahay at isa o dalawang kotse o truck bukod sa motorsiklo. May pinagkakakitaan.         Noong kapanahunan ng 1960 ay kabilang sila sa mga tinawag na “hippies” – mga taong namuhay ng buhay na kontra sa kultura: ang pagsunod sa kanilang laya at hilig, kahi’t na salungat sa kaugalian, kahi’t na hindi popular. May isang pelikula na naglarawan sa kontra-kulturang nasabi.          “Easy Rider”. Ito’y kasaysayan ng dalawang motorsiklista na naglakbay mula California patungo sa New Orleans. Nakatagpo sila ng sari-saring tao at mga karanasan. Hindi maganda ang tingin at turing ng mga tao sa kanila sapagka’t ang ayos nila at takbo ng pag-iisip ay naiiba. May “restaurant”, halimbawa, na hindi sila pinagsilbihan, bagkus ay pinaalis pa. Ang tingin sa kanila ng mga servidora at mga pulis na naroroon ay “basagulero” sila.         Ipinakita sa pelikula ang buhay sa siyudad at inihambing ito sa buhay sa bukid. Ipinakita ang paggamit ng marihuana. Sa huli ay napatay ng mga “hillbilly” ang magkaibigan. Ang sabi ni Wyatt, na ang gumanap na aktor ay si Peter Fonda, isa sa dalawang pangunahing karakter ng pelikula: ""This used to be a hell of a good country. I can't understand what's gone wrong with it."" He observes that Americans talk a lot about the value of freedom, but are actually afraid of anyone who truly exhibits it.” (""Ang bayang ito dati ay napakabuti noon. Di ko maintindihan kung ano ang nangyari. Magaling sa salita ang Amerikano pagdating sa pagpuri sa kalayaan. Datapuwa’t takot sila sa taong isinasabuhay ang tunay na kahulugan ng kalayaan."")         Ang pagsakay sa motorsiklo at paggaygay sa mga “freeway” at lansangan, ang pagpapatakbo nang mabilis - sa bilis na ang hangin ay humahagipas sa mukha at katawan, na di alintana ang init o ulan o yelo, at malayo sa siyudad, trabaho, pamilya at ang mga nakakasulikasok na alalahanin sa buhay – ito ang tunay na kalayaan!         Ang mga lumaban sa Vietnam at nakabalik sa Amerika nang buhay, bagama’t walang naging kapansanan sa katawan ay may uwing kapansanan sa utak. Naging malupit ang labanan sa Vietnam at ang mga kalagim-lagim na kamatayan ng mga sundalo at pagiging nasa ilalim ng takot ay nakasira sa ulo ng maraming sundalo. Marami sa kanila ang nakatagpo ng kapayapaan at kalutasan sa kanilang pagkabaliw sa pagsakay ng motorsiklo.         Nagkaroon ng mga barkadahan, sabihin na nating ""gangs"", ang mga mahilig sumakay sa motorsiklo. May mga lakad sila na sila’y sama-sama bilang isang malaking pangkat. Nagkakasundo sila kung saan pupunta, saan titigil upang magpahinga. Sa malalayong pook, sa mga pook na walang bahay at naninirahan, doon sila tumitigil upang magluto, kumain, magkuwentuhan, humitit ng damo, at matulog.         May mga pangkat na ang barkadahan ay nauwi sa pakikipag-away, pakikipagbarilan, patayan kontra sa ibang pangkat. May mga pangkat na nasangkot sa paggawa ng krimen gaya ng pagtutulak ng damo at mga “illegal weapons”.         Nguni’t sa kabuuan, ang mga “bikers” ay mga kagalang-galang na miyembro ng sosyedad. Tumutulong sila sa pagpapanatili ng kapayapaan. Sa pangingilak ng tulong para sa mga maysakit at nagugutom.         Tuwing may ililibing na “war veteran”, at maging sa mga “civic parades”, ang mga “bikers” ay nangunguna sa parade. Nakahanay sila sa unahan ng parade, may mga sabit na “American flag” sa kanilang mga “bikes” at nakikiisa sa ano mang pagdiriwang.         Ang mga motorsiklo ay may mikropono at “headset” kung kaya’t nakapag-uusap ang mga “bikers” habang sila ay naglalakbay. Ang mga motorsiklo ay mayroon ding “stereo radio” o ""cassette player"" at sila ay nakikinig sa kanilang mga paboritong kanta habang naglalakbay. “Born in the USA” ni Bruce Springteen ang isa sa mga paborito nilang kanta. ""Born down in a dead man's town The first kick I took was when I hit the ground You end up like a dog that's been beat too much 'Til you spend half your life just covering up [chorus:] ""Born in the U.S.A. ""Born in the U.S.A. Born in the U.S.A. Born in the U.S.A. ""I got in a little hometown jam And so they put a rifle in my hands Sent me off to Vietnam To go and kill the yellow man [chorus] ""Come back home to the refinery Hiring man says ""Son if it was up to me"" ""I go down to see the V.A. man He said ""Son don't you understand"" [chorus] ""I had a buddy at Khe Sahn Fighting off the Viet Cong ""They're still there, he's all gone He had a little girl in Saigon I got a picture of him in her arms ""Down in the shadow of the penitentiary Out by the gas fires of the refinery I'm ten years down the road Nowhere to run, ain't got nowhere to go ""I'm a long gone Daddy in the U.S.A. Born in the U.S.A. I'm a cool rocking Daddy in the U.S.A. Born in the U.S.A.""          Isang araw na maganda ang sikat ng araw, napansin ng mga tao na may labing-dalawang “bikers” na nakaupo sa semento sa harapan ng simbahan. Ang eksenang ito ay nakita, naulit, sa maraming simbahan sa kabuuan ng Los Angeles.         Sa loob ng dalawang oras ay hindi kumikilos, hindi nag-uusap, ang mga “bikers”. Nakaupo lamang sila at nakabilad sa araw.         May mga pulis na dumating upang tingnan kung may gulong nagaganap. Nguni’t dahil ang mga “bikers” ay tahimik lamang na nakaupo ay binantayan na lamang sila; habang ang mga tao naman ay nagsimula nang magmasid at magtaka kung ano ang kahulugan ng nagaganap.         Dumating ang mga “TV news crews” at mga fotograpo ng mga diaryo. Kinuhanan nila ng “clips” at retrato ang mga “bikers” na sa dalawang oras ay hindi tumitinag sa kanilang pagkakaupo. Hanggang sa ang mga “TV news” at “radio news” ay ibinabalita na sa himpapawid ang nakapagtatakang pangyayari.         Tumayo at tahimik na lumisan ang mga “bikers” makalipas ang dalawang oras na walang paliwanag sa kanilang ginawang “demonstration” ba o protesta?         Napansin ng mga pulis at mga tao na sa bawa’t lugar na inupuan ng labingdalawang “bikers” ay may iniwan silang isang putol ng tinapay at isang isda.         Pagkakita sa iniwang tinapay at isda ay lalong lumalim ang misteryo. Nagkamot na lamang ng ulo ang mga pulis, ang mga tao, at ang mga taga-“media”.         Ano kaya ang ibig sabihin nito?         Ang mensahe, ang lihim, ay ang mga “bikers” lamang ang nakaaalam."
Beauty Salon,"May mga kabataan na nagpapatuloy ng pag-aaral sa kolehiyo. Hangad nila na makapagtapos ng isang degree at magkaroon ng propesyon tulad ng pagiging accountant, nurse, doktor, engineer, o teacher. May mga kabataan naman na ang hangad ay makapagtrabaho kaagad pagkakatapos ng high school at nang makapaghanap-buhay kaagad. Vocational courses ang kinukuha nila. Sa isa o dalawang taon ay nakakatapos na at maaari nang mamasukan sa trabaho.           Kabilang sa pangalawang uri ng kabataan sina Susana at Greta. Magkaeskwela sila sa high school at kapuwa nagmamadali na makapagtrabaho kaagad.           Nag-aral sila ng cosmetology at hair science sa isang vocational school sa Los Angeles, California. Kapuwa sila anak ng mga magulang na Filipino na nag-immigrate sa Amerika.           Nagsasama ang dalawa sa isang 2-bedroom apartment sa Highland Park. Hati sila sa upa at bayad sa tubig at kuryente.           Sa kasalukuyan ay namamasukan sila bilang make-up at hair stylist sa kani-kanyang beauty salon.           Maraming suki ang dalawa at maganda ang kinikita nila.           Kaya nga lamang ay mahaba ang oras ng trabaho; nakapapagod. Halos wala na silang pahinga sapagka’t kahi’t na Sabado at Linggo ay nagtatrabaho sila. Sa katunayan, lalong marami ang nagpapagupit o nagpapaayos kung Sabado’t Linggo.           Kapuwa masayahin at masigla ang magkaibigan. Pagod sila sa pag-uwi sa gabi; nguni’t paggising sa umaga ay may bago silang sigla at pagpapahalaga sa trabaho.           Nguni’t habang tumatakbo ang panahon ay mapapansin na si Susana, kung ihahambing kay Greta, ay nagiging lalong pagod at mapagpasan ng problema. Hindi niya sariling problema; problema ng ibang tao.           Ikinukuwento ni Susana kay Greta. . .           . . .  “Ako’y nagiging tambakan ng problema. Ang mga customers ko, hindi mapigilan sa paghihinga ng kanilang mga hinanakit sa buhay habang sila’y nagpapaayos sa akin.           “Tulad ni Samantha. Kabata-bata at kakakasal pa lamang ay ibig nang i-diborsyo ang asawa. Lasenggo daw at nananakit ang Mr. niya.           “Sabi ko ay magsumbong siya sa pulisya. Ayaw naman dahil nagtatalo pa ang loob niya kung iniibig pa niya ang asawa o hindi na. Aba, e, baka mapatay siya ng asawa minsang masira ang ulo noon.           “Iyon namang si Mrs. Stevenson, magsesetenta’y singko na ang edad ay nakikipagkita pa sa isang batang-batang lalaki.”           Sabat ni Greta, “E, ano? Biyuda naman yata at mapera.”           “Ang kaso mo ay buhay pa ang asawa. Matanda na’t may Alzheimer. Nasa facility. Hindi ba immoral ang ginagawa ni Mrs. Stevenson?           “May isa pa. Nakaaawa. May kanser. Dumarating siya sa salon upang magpa-shampoo. Nalalagas na ang buhok pero nagiginhawahan siya sa pagsa-shampoo kaya't maya't maya ay nasa salon. May kasama kasing masahe sa ulo ang pagsa-shampoo.           ""Ang problema sa kanya ay napakasungit. Inirereklamo ako sa aking boss na mabigat daw ang kamay ko. Hindi naman totoo. Kung totoo, bakit ako ang palaging hinihingi niya pag dumarating sa salon? Masungit na, kuripot pa! Hindi nagbibigay ng tip.”           Payo ni Greta: “Alam mo, Susana? Ikaw ang may problema. Bakit mo pinapasan ang problema ng ibang tao? Dapat ay pasok sa isang tenga at labas sa kabila ang ano mang naririnig mo na hindi mainam.”           Sagot ni Susana, “Tama ka, sis. Pero aywan ko ba. Hindi ko maialis sa isip ko ang naririnig mula sa mga customers. Bakit nila ikinukuwento sa akin ang kanilang problema? Tuloy pati ako ay nadadamay. Ako’y isa lamang hamak na hairstylist. Hindi ako psychologist.""           Ang Greta ay napakakalmada. Ang mga customers niya ay mababait. Walang problema. Tahimik.           “May customer ako na kulot na kulot ang buhok. Ang hirap suklayin. Kahi’t na masabunot ko ang buhok ay hindi nagagalit.           “Hindi sila madaldal. Ako ang salita nang salita. Kahi’t na pintasan ko ang buhok nila dahil sa tuyo na tuyo at may balakubak o di kaya ay magaspang ang balat nila sa mukha, hindi sila nagagalit.           “May mga customers pa ako na celebrities. Pero, hindi sila mayabang.           “Naging customers ko na si Michael Jackson. At saka si Whitney Houston.”           “Ang suwerte mo naman! Nakakainggit ka,” komentaryo ni Susana kay Greta.           Namamasukan si Susana sa Joie de Vivre Beauty Salon sa Beverly Hills.           Si Greta ay namamasukan sa Glendale. Sa Forest Lawn Memorial Park."
Isang Araw Pagkalipas ng Valentine's Day,"Katuwaan lamang at naglalaman ng mga bagay na pang-adult; mga kuwentong nasagap, hinaluan ng palabok at di na malaman kung sino ang pinagmulan. ​Ang araw ng mga puso ay araw ng pag-iibigan. ​Limampung taong kasal na sina Maria at Fidel. Matatanda na sila at matatanda na rin ang kanilang mga anak. Nguni’t di nawawala ang kanilang pagka-romantika at romantiko. ​Noong nakalipas na Valentine’s Day, at noong mga nakalipas na Valentine’s Days nang mga nakalipas na mga taon, ipinagdiwang ng dalawa ang araw ng mga puso sa paraang tila honeymoon. Nagpapalipas sila ng gabi sa isang first-class hotel. Pagkatapos ng dinner ay magkatabi sila sa kama at nanonood ng TV. Pag inantok na ay humihiga na ang dalawa at magdamag na nagkayakap. Ugali pa nilang matulog nang hubad-hubad. ​“Fidel,” sabi ni Maria sa boses na mayroon nang panginginig. “Baka naman sipunin ka.” ​“Hindi, honey. Huwag kang mag-alaala, malakas pa ang tuhod ko,” sagot ni Fidel. ​“Ano ‘kamo, may ahas sa likod ko?!” dinig ni Maria. ​Inilapit ni Fidel ang bibig sa taenga ni Maria. “Ang sabi ko, malakas pa ang tuhod ko!” ​“A, malakas pa ang tuhod mo. . . Fidel, walang kinalaman ang tuhod sa sipon; baka ang baga mo ay hindi na kaya ang nakahubad ka nang magdamag. Baka ka malamigan.” ​Mainit noon sa labas ng hotel. Sagot ni Fidel, “Honey, naka-heater tayo.” At pagkatapos ay natulog na ang dalawang matandang nagmamahalan. ​Maagang nagising ang dalawa. Gaya nang kinagawian nila, tumawag si Fidel sa room service upang magpadala ng breakfast-in-bed. ​Nakaupo si Maria sa kama at nakahubad pa rin. Nang dumating ang breakfast ay dinala ni Fidel ang breakfast tray kay Maria at inilapag ito sa kandungan ng babae. ​ ​“Fidel,” sa katuwaan ni Maria ay nasabi niya, “napaka-romantiko mo pa rin. Ochenta anyos ka na. Hanggang sa ngayon ay damang-dama ko pa rin ang init ng iyong pagmamahal.” ​“Maria, paanong hindi mo mararamdaman ang init. . . ang dede mo nasa kape!”                                                 --o0o--  ​Ang pagdiriwang ng Valentine’s Day ay karaniwang nasa level na physical – sex. ​Kahapon ay maghapong nasa loob ng motel ang mangsing-irog na sina Robert at Marivic. At ano pa ang ginawa nila sa loob ng motel kundi ang magromansa maghapon. Punta lamang sa banyo ang pahinga. Oo nga pala, nananghalian sila sa loob ng kuwarto. Sa motel na iyon ay maaaring magpahatid ng pagkain sa kuwarto. At may ilang sandali na nanood sila ng TV. Nguni’t sa kabuuan, maghapon silang walang inatupag kundi ang mag-sex. ​Kinabukasan ay nag-usap ang dalawa sa cell phone. ​Sabi ni Robert, “Nasobrahan yata tayo. Ang sakit-sakit ng ulo ko. Parang mabibiyak.” ​“Hay naku, Robert, ako rin,” sagot ni Marivic, “ang sakit-sakit ng biyak ko, parang may ulo.”                                                --o0o--  ​Noong Valentine’s Day ay sumakay sa tricycle ang isang madre at nagpahatid sa kumbento. Salbahe ang tricycle driver, malisyoso. Sabi niya sa madre, “Sister, ang pangarap ko ngayong Valentine’s Day ay makipag-date sa isang madre. Virgin pa ako at ang una kong karanasan sana ay sa piling ng isang madre. Puwede ba ninyo akong pagbigyan, sister?” ​Sagot ng sister, “Ay, masama ‘yan!” Nag-isip siya sumandali bago idinagdag, “Pero, kung marunong kang magtago ng sekreto ay pagbibigyan kita.” ​Kung kaya’t ang dalawa ay nauwi sa isang motel sa kabilang bayan. At nangyari ang mangyayari. ​Nasabi ng tricycle driver sa madre, “Sister, isusumbong kita kay Father Damaso. Marami ka palang alam na style.” ​Nang pauwi na sila ay nagtapat ang tricycle driver. “Sister, may ipagtatapat ako sa iyo. Hindi ako virgin. Sa totoo l’ang tatlong beses na akong nakasuhan ng rape.” ​“Susmaryosep!” Nagulat ang madre. Pagkatapos ay sinagot niya ang tricyle driver. “Huwag kang mag-alaala. May ipagtatapat din ako sa iyo.” “Ano ‘yon, sister.” ​Sabi ng madre, “Hindi ako totoong madre. Nakasuot ako ng madre dahil papunta ako sa costume party.” Nangingiti ang madre. “Saka isa pa, ang totoo kong pangalan ay Bino.”                                                 --o0o-- ​ Musmos pa si Teresa, halos labing-anim na taong gulang pa lamang. Noong Valentine’s Day pinilit siya ng kanyang binatilyong syota na sila ay mag-date. Malaki ang kursunada niya sa lalaki at sila naman ay dalawang taon nang magkaibigan kung kaya’t pumayag sa date ang dalagita. ​Dalawang bagay ang ipinayo ng kanyang lola upang hindi siya mabuntis sa pagkakasala at sa bata pang edad. Una, ang paggamit ng aspirin. Pangalawa, ang huwag papayag na ang lalaki ay papaatong sa kanya. ​Nakikipagkuwentuhan si Teresa sa kanyang matalik na kaibigang babae na si Rita. Ito’y isang araw pagkalipas ng Valentine’s Day. ​“Para saan iyong aspirin?” Usisa ni Rita. ​“Inilagay ko ang aspirin sa pagitan ng dalawa kong tuhod. Ang sabi ng lola, huwag ko raw pababayaang mahulog ang aspirin.” Paliwanag ni Teresa. ​“E, anong nangyari?” Tanong ni Rita. ​“Nahulog ang aspirin. Ang hirap gawin iyong sinasabi ni Lola.” ​Dagdag pa ni Teresa. “Pero iyong pangalawa niyang payo ay sinunod ko. Hindi ako pumayag na si Edgar ay pumatong sa akin. Ako ang pumatong sa kanya.”                                                --o0o-- ​ Laman ng simbahan ang dadalawampuing dalaga na si Ditas. Siya ay nagsisimba araw-araw at kabilang siya sa mga babae na taga-bayan na nag-aayos sa simbahan at kusang-loob na tumutulong sa pari. Kung kaya’t kilala siya ni Father Damaso. Sa totoo l’ang ay may interes sa kanya ang pilyong pari. ​Noong Valentine’s Day ay lumuhod sa kumpisalan si Ditas at sinabi kay Father Damaso na ibig niyang mangumpisal. ​“Father, may ibig akong ikumpisal”. ​“Ineng, kung ano man ‘yan ay nauunawaan ko na. Mamaya na natin pag-usapan. Magkita tayo sa likod ng simbahan. Umupo ka sa loob ng aking awto at mayroon tayong pupuntahan.” ​Ibig isakatuparan ng pari ang kanyang pagnanasa sa magandang dalaga. Dinala ng pari ang dalaga sa isang kubo sa bukid sa labas ng bayan at doon ay nangyari ang mangyayari. Tila dayukdok ang pari na nagpasasa sa katawan ni Ditas. ​Nabatid ng pari na si Ditas ay hindi na virgin. Inamin ng babae nang sila ay natapos na sa pagtatalik na siya ay dating hostess sa malaking siyudad. ​“Huwag kang mag-alaala, ineng,” sabi ng pari. “May kapatawaran din ang mga babaeng katulad mo.” ​Dagdag ni Ditas, “Kanina ay ibig kong mangumpisal, father. At ipinagpaliban mo. Ibig ko nang ikumpisal sa iyo ngayon.” ​“Ano ‘yon, anak?” Malumanay na tanong ng pari. ​Ikinumpisal ni Ditas, “Father, may AIDS ako."
My Way,"It’s one of Frank Sintra’s greatest hits. It’s a song of international renown. Many love it, it’s a classic. If you are a Filipino, you know how deadly this song is. It has generated several deaths so far whenever the song is being sung in roadside night clubs or in local beer houses that the newspaper and other forms of media don’t even bother to report them. It’s that common an occurrence. So it’s one of the reminders to foreigners whenever they attempt to learn of the culture. When in the Philippines and invited to sing in the videoke, never ever sing “My Way” except when inside the family KTVs or mall arcade booths where the rooms are sound proof. Note that even having the best Frank-Sinatra-like voice doesn’t help at all. Don’t say you weren’t warned.                                                                        -- Arvoinen  Kilala si Pedro sa kanyang baranggay bilang ang jeepney driver na mahilig kumanta. Siya ang relo na gumigising sa kapit-bahayan sa tuwing alas-kuatro ng umaga na inilalabas niya ang kanyang jeepney. Maingay ang motor na diesel at todo ang lakas ng radyo ng kanyang jeepney; iyon lamang mga tila mantika kung matulog ang di nagigising sa bulabog na idinudulot ni Pedro sa kanyang mga ka-baranggay sa tuwing lalabas sa umaga at uuwi nang bandang alas-onse ng gabi. Ang pasada ni Pedro ay pabalik-balik sa pagitan ng Tungko sa San Jose del Monte at Baclaran sa Paranaque. Dalawang oras halos ang biyahe paparoon at dalawang oras din paparito, kasama na ang pahinto-hinto sa daan dahilan sa traffic. Ginagaygay ng jeepney ni Pedro ang malalaki at mahahabang lansangan sa Kalakhang Maynila, katulad ng Commonwealth Avenue , Quezon Avenue at Taft Avenue. Makulay ang mga jeepney sa Maynila, katulad ng kay Pedro. May kakaibang desenyo ang bawa't isa sa kanila, desenyo na tila modern art na ipininta ng kung sinong artista. Sari-saring hugis at guhit, maliliwanag at mapupusyaw na kulay ang tila inihagis ng artista sa magkabilang tabi ng jeepney at gayon din sa ibabaw ng hood nito. Ang kisame sa loob ng jeepney at pati na ang dashboard, gayon din, ay kawangis ng isang canvas na binuhusan ng artista ng pambihirang sigla sa paglikha. Sa ibabaw ng hood ay kung anu-anong borloloy ang nakasabit, gaya ng replica na bakal ng kabayo, mga bilog na salamin, o di kaya'y replica na bakal din ng eroplano. Kapag taga-ibang bansa ang nakakikita sa jeepney, iniisip niya na ito ay isang sasakyang pangkarnabal. Over-decorated ito, sa medaling sabi. Sampuan ang jeepney ni Pedro; ibig sabihin ay sampung pasahero ang nakauupo sa kanang hanay at sampu rin ang nakauupo sa kaliwang hanay. May dalawa pang pasahero na nakauupo sa harap, sa may tabi ng tsuper. Ang mga pasahero ay baba-manaog, bihira iyong derecho ang biyahe, iyong sumasakay sa simula ng rota at bumababa sa dulo ng rota. Ang mga estudyante ay sasakay at bababa patungo sa mga eskwelahang naroroon sa daraanan ng jeepney. Gayon din ang gawa ng mga namamasukan sa mga opisina. Lulan din ng jeepney ang mga Mrs. na papunta sa palengke, at ang mga walang pasok sa trabaho na papunta lamang sa mall o sa pasyalan. Makikilala ang jeepney ni Pedro sa pamamagitan ng karatula na mababasa sa harapan nito na sa malalaking letra ay ganito ang sinasabi: My Way. Bukod sa karatula ay makikilala ang jeepney ni Pedro sa pamamagitan ng isang naiibang katangian nito – ito lamang ang jeepney sa buong Maynila, marahil ay sa buong mundo, na may karaoke. Habang nagbibiyahe si Pedro ay kumakanta siya sa harap ng isang portable microphone at inaaliw niya sa pamamagitan ng kanyang mga awitin ang kanyang mga pasahero. May mga natutuwa sa pambihirang entertainment sa loob ng jeepney ni Pedro, at may mga pasahero namang nabubuwisit, di lamang makapagsalita, dahil sa ang boses ni Pedro ay masakit sa taenga. Ipinapasa ni Pedro ang microphone sa mga pasahero at mayroon namang isa o dalawa sa kanila ang nagpapaunlak at kumakanta rin habang ang jeepney ay naglalakbay sa kahabaan ng mga boulevards. Mayroon pa ngang mga pasahero na lagpas na sa kanilang patutunguhang lugar nguni't ayaw pang bumaba dahil sa sila ay kumakanta pa. Pinapangarap ni Pedro na maging isang sikat na mang-aawit. Idolo niya sina Frank Sinatra at Anthony Castelo. Sawa na siya sa pagmamaneho ng jeepney. Pagod na pagod na siya sa kakakayod. Naaawa na siya sa kanyang mag-anak, na hindi man naghihikahos, ay sabik na makatikim ng mas masasarap na pagkain, makapagsuot ng mas magagandang damit, makatira sa mas malaking bahay, at magkaroon ng panahon sa pagbabakasyon sa magagandang lugar. Ang pagmamaneho ng jeepney ay hindi ang kasagutan sa kanyang mga ninanasa sa buhay. Si Pedro lamang ang di nakaaalam na wala sa kakayahan niya ang maging isang professional singer. Di niya angkin ang uri ng boses na naghahatid sa may-ari nito sa isang karera sa pag-awit o sa daan na patungo sa katanyagan at pagyaman. Malimit na sa pamamahinga sa gabi ay nagiging daan ni Pedro ang pag-awit pa rin sa harap ng kanyang karaoke upang mapawi ang pagod at ang mga alalahanin sa buhay. Malimit din na naririnig na kumakalabog sa bubungan ng kanyang bahay ang mga bato na inihahagis ng mga kapit-bahay sa tuwing naririnig sa oras ng pagtulog nila ang pag-awit ni Pedro na tila atungal ng aso. Ibig nilang makatulog at hindi ang pagkanta ni Pedro ang daan upang sila'y mapahimlay. Kakila-kilabot ang kanyang boses at dulot nito ay bangungot at hindi pamamahinga. Dahilan sa kung anong himala ay nakarating sa Amerika si Pedro Cantero. Upang maging American-sounding ay nagpalit siya kaagad ng pangalan at nagpakilala siya bilang Pete Cantor. Napanood ni Pete sa Oprah Winfrey Show ang naging guest na si Charice Pempengco, ang batang-batang song belter mula sa Pilipinas. Alam niya na sa karaoke nagsimula si Charice at, bunga ng tiyaga at lakas ng loob, siya ay superstar na Nagkaroon siya ng inspirasyon. Nabalitaan din niya ang kasaysayan ni Arnel Pineda. Si Arnel ay naulila sa ina nang siya'y bata pa. Naging isang layas at batang-kalsada. Sumapi sa isang combo, tumugtog sa mga pipitsuging bars sa Maynila. Nadiskubre siya ng Journey sa YouTube at naging lead singer ng bantog na American rock band na nasabi. Nakita rin niya sa tv si Renaldo Lapuz na sa Pilipinas ay naging tricycle driver. Sumubok na maging American Idol, lumabas sa sikat na tv show na nakasuot ng kapa, sombrero at puting-puting damit. Naging katawa-tawa siya, dala ng kanyang kasuotan at ng boses na walang kinabukasan; nguni't sa kabila ng pangyayari na lubhang kahiya-hiya ay nakilala naman sa buong mundo si Renaldo. Aha Naisipan ni Pete, isang araw. -- Mag-au-audition ako sa American Icon Kapag natuklasan ako, sa pamamagitan ng top-rated show na nasabi, ay tapos na ang boksing. Hollywood, here I come. – Dumating ang araw ng audition. Apat na pu't limang milyong tao ang nanonood noon ng American Icon sa buong Amerika; at sa unang pagkakataon ay makikita nila at maririnig si Pete Cantor, ang mang-aawit mula sa Pilipinas. Inaasahan ng balana na magiging kasing-galing siya ng mga Pilipinong unang nakilala nila sa American Idol o di kaya ay sa Got Talent, ang iba pang mga sikat na reality shows sa tv. Humanga sila at napaiyak sa husay sa pag-awit ni Madonna Decena (Britain's Got Talent). Namangha sila sa galing ng batang-batang singer na si Thea Megia (America's Got Talent). Pinilini ni Pete na awitin ang My Way ni Frank Sinatra. Sa loob ng kulang-kulang sa dalawang minuto ay narinig ng buong mundo ang walang katulad na boses ng mapangaraping lalaki. Nguni't nabigo ang mga nanonood at lalo na ang mga judges. Hindi pang-paligsahan ang uri ng boses ni Pete. Wala siya sa tono at di niya naabot ang matataas na nota. Masama ang kanyang diction at pronunciation. Malaking disgrasya ang nangyari. Nagkalat si Pete Ayon sa alituntunin ng nasabing tv show, nagbibigay ng mga puna ang mga kasapi ng lupon ng inampalan (judges), kasunod ng performance ng contestant. Pagkatapos ng kanyang pagkanta, sabi sa kanya ng unang judge: Pete, your voice is awful. Your performance was really bad. Brother, I gotta tell you and, I want to lead you toward the right way, singing is not your way. Komentaryo ng pangalawang judge: I'm sorry. You saw me laughing and it was not right for me to laugh at you. But, Pete, don't make a fool of yourself. My decision is a big No. You can't go to Hollywood. Diga ng pangatlong judge: What was that? It was a super job. A super bad job. It's the worst thing I've ever heard in my life. Hiyang-hiya si Pete, at galit na galit. May binunot sa bulsa na water pistol. Iniumang ang baril sa tatlong judges at pinagbabaril niya sila ng tubig. Naglundagan ang mga bodyguards sa studio at sinuggaban nila kaagad si Pete at isinubsob siya sa sahig. Kitang-kita sa tv ang kalagim-lagim na pangyayari. Naging instant celebrity si Pete Cantor, sanhi ng kahindik-hindik na pangyayari. Naging headline siya sa mga pahayagan at radio-tv newscasts at naging usapan siya sa internet. Sigaw ng mga headlines – American Icon judges shot by contestant. . . American Icon judges recover from shooting. . . Singer goes berserk, shoots judges. . . At sabi ng mga balita: A spurned American Icon contestant from the Philippines became temporarily insane and shot the three judges of the top-rated tv reality show aired last night. About forty million viewers watching the show witnessed the incident live. Everybody, including each of the judges, was extremely happy that there was not even a single casualty. The would-be assasin used a water gun.  Nagkaroon ng imbestigasyon ang mga pulis at napatunayang wala naming nalabag na batas si Pete nang pinagbabaril niya ng tubig ang mga judges. Nagpapatawa lamang daw siya, paliwanag ni Pete. Sabi nga ng isang imbestigador, -- Sino man ang ma-insulto nang kagaya ng pagkaka-insulto kay Pete ay tiyak na makagagawa ng karahasan na naaayon sa pagtatanggol sa kanyang puri. The judges got what they deserved. -- Lumipas ang maikling panahon, may nakilalang negosyante si Pete na mapagkawanggawa. Binigyan niya ng trabaho si Pete at ini-sponsor niya na madala ang kanyang buong pamilya sa Amerika. Ang huling balita tungkol kay Pete ay nagmamay-ari na siya ng isang limousine company - iyong mahahabang luxury cars na ang mga chauffeur ay nakasuot ng tuxedo, at siyang ginagamit ng mga celebrity bilang sasakyan sa kanilang pagparoo't parito. At bawa't isang limousine ay may karaoke, upang ang mga nagsisisakay na mga kleyente, ay makapagkakaraoke habang naglalakbay."
"Bombay, Bombay!"," Ang pook namin noon doon sa Santa Cruz, Maynila ay tila United Nations. Lima ang pinto ng accessoria na aming tahanan (hindi apartment ang tawag noon sa mga bahay na dikit-dikit ang dingding kundi, accessoria). Sa amin ang unang pinto, kay Mr. Singh ang pangalawa (Bombay siya), kay Mr. So ang pangatlo (Intsik siya), kay Mr. Delucci ang pang-apat (Italian siya), at kay Mr. Castrence ang pang-lima (Bisaya siya).                Yari sa kahoy ang accessoria. Hindi pa uso noon ang bahay na konkreto. Wala rin itong bakal at aluminum. Ang malalaking bintana sa pangalawang palapag ay may maliliit na bintana sa ilalim nila na maaaring buksan upang papasukin ang hangin kung mainit ang panahon. Wala pang airconditioner noon. Bentilador lamang ang mayroon.                Mula sa bintana sa likod ng bahay, sa pangalawang palapag, ay makalalabas patungo sa yerong bubong. Ang dakong likod ng bahay ay kusina at bodega. Wala itong pangalawang palapag. Kung kaya’t ang bubong ay nagiging kulahan ng damit at palaruan ng mga bata.                Maganda ang estilo ng accessoria. Ang estilo ay masasabing may Spanish influence. Ang mga bintana ay may media agua na yari sa yero. Sa paligid ng media agua ay makikita ang magagandang desenyo na inukit sa yero. Tila baga may burda ang yero. Malalaki ang bintana, may mga tabing sila na pinadudulas sa riles ng pasimano kapag binubuksan o isinasara. May mga barandilla sa durungawan. Kahoy ang mga sahig. Kahoy ang mga upuan (muebles). At kahoy din ang mga aparador na lalagyan ng damit. Uso pa noon ang baul na taguan ng kung ano-anong bagay.                Minsang namimili kami ng sapatos para sa akin ay nakita namin si Mr. Singh sa Escolta. Ito ang shopping area noong araw. Kasama ko ang aking tatay at nanay. Malapit na ang pasko. Taon-taon, bago mag-pasko ay ibinibili kami ng bagong sapatos ng mga magulang namin. Isa-isa kaming isinasama sa Escolta at Avenida Rizal at doon naghahanap ng sapatos. Iniisa-isa namin ang mga department store hanggang sa makakita ng sapatos na akma sa aming paa at mura ang presyo.                Nakasuot ng khaki si Mr. Singh at nakabalot ng turban ang kanyang ulo. Gaya ng ibang Bombay, mataas at payat si Mr. Singh. Ang mukha niya ay natatakpan ng balbas.                “Nay, anong trabaho ni Mr. Singh,” tanong ko sa Nanay pagkakita kay Mr. Singh. Nakatayo siya na parang estatwa sa harap ng isang tindahan ng alahas.                “Sireno siya,” sagot ng nanay ko.                “Ano po iyong sireno?” Kinulit ko ang Nanay.                “Taga-bantay ng tindahan. At nang walang magnakaw.”                Ngayon, security guard ang tawag sa sireno.                “Hindi sila natutulog. Nagbabantay araw at gabi,” dagdag pa ng nanay ko.                Takang-taka ako. Paano maaaring hindi matutulog ang tao? Ngayong may edad na ako ay naiintindihan ko ang ibig sabihin ng nanay ko. May mga trabaho na pang-araw at pang-gabi. Batay sa pangangailangan ng tao, maaari siyang mag-trabaho nang araw at pati gabi upang kumita ng hustong salapi sa pangangailangan. Kakaunti ang tulog. Hindi naman ibig sabihin na hindi talaga natutulog ang tao.                Minsan ay nagawi kaming muli sa bandang Escolta. Sa pagkakataong ito ay gabi at ang aming pamilya ay may pakay na kumain sa isang pansiteryang Intsik sa Binondo upang ipagdiwang ang kaarawan ng aking nanay. Nakita kong muli si Mr. Singh na nakatayo na tila estatwa, doon din sa harapan ng tindahan ng alahas.                Sa pagkakataong ito ay nakapikit si Mr. Singh.                “Nay, bakit nakapikit si Mr. Singh?”                “Natutulog siya, anak.”                “Ano po? Natutulog na nakatayo?”                “Oo anak. Marahil ay pagod na siya sa katatayo at kababantay.”                “E bakit po siya hindi umuwi at matulog?”                “Kailangan siyang mag-trabaho, anak.”                Tumigil ako sa harap ni Mr. Singh upang pagmasdan ang kanyang ayos.                “Halika na, anak, nagmamadali tayo,” ibig akong hatakin ng nanay ko.                “Sandali l’ang.” Nakita ko na may nakaipit na sigarilyo sa daliri ni Mr. Singh. May sindi ito at umuusok. Ilan pang sandali ay umabot ang sindi sa kanyang daliri at nagising si Mr. Singh sa pagkakapaso ng daliri.                Sa sandaling iyon ay hinatak ko na ang nanay ko papalayo at nang hindi kami makita ni Mr. Singh.                “Ang may sinding sigarilyo, anak,” paliwanag ng nanay ko, “ay paraan ng mga sirenong Bombay na mapanatiling gising ang sarili nila. Dahil sa paso ay nagigising sila kung nakakatulog man.”                “Akala ko po ay nakapikit at natutulog. Bakit ibig na magising?” patuloy ang aking pag-uusisa.                “Mangyari ay masisisante ang bantay pag nakita ng kanyang amo na natutulog siya sa trabaho.”                Nagkamot na lamang ako ng ulo sa dahilang hindi ko maintindihan ang sinasabi ng nanay ko.                Naaalaala ko na may mga retrato ang nakatatanda kong mga kapatid. Maya’t maya ay ipinakikita sa amin ng tatay ko ang mga lumang retrato upang kami ay aliwin. Radyo pa lamang ang libanagan noon. Wala pang TV. Nakita ko sa retrato na ang mga kapatid ko nang bata pa ay may mga yaya – tagapag-alaga, at ang mga ito ay Intsik.                “Tay, bakit Intsik ang mga yaya?” Tatay ko naman ang kinulit ko sa tanong.                “Mangyari, anak, ay sila ang nangangailangan ng trabaho ng pagiging yaya.”                “Bakit po walang yayang Filipino?”                “Mangyari ay masagana ang buhay ng Filipino, anak. Di nila kailangan ang trabahong mababa ang uri.”                “Hindi po masagana ang mga Intsik?”                “Anak, sa Tsina ay may tag-gutom. Malupit ang mga namumuno. May digmaan pa doon – Intsik laban sa Intsik. Ang mga Intsik na naririto sa ating bayan ay mga dayo. Pumarito sila upang magka-trabaho at magkaroon ng masaganang buhay katulad ng mga Filipino.”                Pipitong-taong-gulang ako noon. Siguro ay kalahati lamang ng mga paliwanag ang tunay kong naiintidihan.                Minsan naman ay nanay ko ang aking tinanong. “Nay, bakit ang mga sireno puro Bombay? Walang Filipino?”                “Anak, sa India ay may tag-gutom. Walang kakayanan ang mga namumuno. May digmaan pa doon – Bombay laban sa Bombay. Ang mga Bombay na naririto sa ating bayan ay mga dayo. Pumarito sila upang magka-trabaho at magkaroon ng masaganang buhay katulad ng mga Filipino.”                Isang dapit-hapon ay naisipan kong maglaro sa bubungan sa may likod ng bahay sa pangalawang palapag. Malapad at malawak ang lugar na nasabi; hindi nga ba’t dikit-dikit ang limang pinto ng accessoria. Ang bubungan ay bubungan ng limang bahay kung kaya’t ito ay napakaluwang. Makalalapit din sa likod-bintana ng alin man sa limang bahay sa pamamagitan ng bubong.                Lumapit ako sa likod-bintana ng bahay ni Mr. Singh.                Nakasara ang bintana nguni’t may maliit na siwang na maaari akong makasilip.                Hindi pumasok sa trabaho sa oras na iyon si Mr. Singh. Naroon siya sa silid, sa loob ng bahay, at may pinagkakaabalahan.                Nakahubad siya mula itaas hanggang sa ibaba. Noon ko lamang nakita si Mr. Singh na walang suot na turban sa ulo. Ang kapal at ang haba ng buhok niya.                Nasa kama si Aling Doray, asawa ni Mr. Singh na Filipino. Nakahubad din.                Bata pa ako noon at di ko naiintindihan ang nakikita ko. Sumakay si Mr. Singh sa kama, sa ibabaw ni Aling Doray at nagsimula silang magbuno. Nag-aaway ang mag-asawa! Naisip ko. Ayaw ko nang makita ang mangyayari pa. Umurong ako at mabilis na bumalik sa aming bahay.                Naging nakaaaliw na bagay sa akin, hanggang sa ako ay lumaki, ang pagmasdan at pag-aralan ang mga dayuhan. Bukod sa pagsisireno, ang mga Bombay ay naging tanyag na mangangalakal sa lungsod. Naglalakad sila o di kaya ay sumasakay sa motorsiklo at naglalako ng payong, kumot, kulambo, alahas, damit at kung ano-ano pa. Hulugan ang bayad.                Napamahal sila sa mga Filipino batay sa kanilang sipag, pagiging mabubuting tao, at sa pagtitinda ng hulugan na kapag nagiging napakahaba ng panahon ang pagbabayad ay nagiging “paiyakan”, sa halip na hulugan.                Noon ay palaisipan sa akin ang bagay na lahat ng Bombay na nakilala ko ay Mr. Singh ang pangalan.                Minsang si Mr. Singh ay nakausap ko ay tinanong ko siya. “Bakit po lahat ng Bombay Mr. Singh ang pangalan?”                Paliwanag niya – kami ay mga sheik; ‘yan ang aming relihiyon. Lahat ng sheik, Singh ang pangalan. Pero may mga pangalawang pangalan kami. Katulad ko, ang pangalawa kong pangalan ay Chawardivajagit.”                “Puede po ba, Mr. Singh na l’ang ang itatawag ko sa inyo?” sabi ko.                “Mr. Singh, mahaba pala ang buhok n’yo at may nunal kayo sa kaliwang pigi.”                Natigilan si Mr. Singh, nag-isip, bago nagsabi: “Bakit mo alam?”                “Ah, eh, wala po. Naisip ko lamang. Sige, po. Ako’y uuwi na.”"
Engrande ang Kasal ng Mrs Niya,"Wala namang eskwela na maaaring pasukan ang isang lalaki upang mapag-aralan ang pag-aasawa. Ang pag-aasawa, unang-una, ay biglang nangyayari na lamang. Hindi ka naman naghahanap ng asawa. Ang nangyayari ay biglang dumarating ang isang pagkakataon na di inaasahan at nariyan na sa iyong harapan ang isang babae na nagpapatibok sa iyong puso. Nariyan ang isang babae na kung sa ano pa mang kadahilanan, ikaw ay nagpapatibok din sa puso niya. At handang magpakasal sa iyo Payo ng magulang: Anak, kung mag-aasawa ka ay humanap ka ng mayroong pinag-aralan. Anak, kung mag-aasawa ka ay humanap ka ng may kaya sa buhay, kahi’t na hindi kagandahan. Anak, kung mag-aasawa ka ay iyong masipag. . . Di lang naman payo sa mga lalaki, pati ang mga babae ay nakaririnig din ng ganyang mga payo. Sabi ng ina niya: Kung mag-aasawa ka, anak, mabuti na iyong ang mapipili mo ay kalahi natin. Ang napangasawa niya ay anak ng Intsik. Napakaganda ni Consuelo Tan. Makinis ang kanyang balat, tila porcelana. Katamtaman ang kanyang taas, bagay sa kanyang mapapangasawa, dahil hindi naman siya mataas na lalaki. Maiitim ang mata, at siempre, singkit. Mabilog ang kanyang pangangatawan, punong-puno ng pagmamahal. Nagkita sila, nagkilala, naging mabuting magkaibigan, pagkatapos ay naging magkasintahan sa loob ng isang oficina na kung saan kapuwa sila empleado. Suwerte ang nagdala sa kanila sa iisang lugar. Malay ba niya na doon siya mapapasok sa K.C. Tan Construction Co. Sa dinami-dami ng pinadalhan niya ng letters of job application ay doon siya natanggap. Ginawa siyang market researcher at si Consuelo ay ganoon din ang trabaho. At sa gayong pangyayari ay lagi silang magkasama ni Consuelo, pati na doon sa mga pagpunta sa iba’t ibang lugar upang kumalap ng market data. Hindi niya alam na si Consuelo ay pamangkin ng may-ari ng kompanya, si Mr. Tan. Hindi niya alam na may kaya sa buhay ang familia ni Consuelo. Hindi niya rin alam na sa mga Intsik, bawal na bawal na ang babae ay mag-asawa ng hindi nila kalahi. Malamang ay hindi alam ng mga magulang ni Consuelo na sila ay mayroon nang relasyon. Sila’y mag-asawa na sa mata ng Diyos. Nanumpa sa isa’t isa na magmamahalan habang buhay. Nagsalo na sila sa gawain, sa pagkain, sa panahon, sa iisang higaan. At upang lalong matibay ang kanilang relasyon ay nagpakasal sila sa isang judge. Kahi’t na lihim, na sila lamang ang nakaaalam, ay nagkaroon sila ng civil marriage. Hindi man siya anak-mayaman ay mataas naman ang pinag-aralan. Hindi niya alam na ang pagiging hindi mayaman ay magiging balakid sa pagiging mag-asawa nila ni Consuelo. Hindi niya rin alam na ang kulay ng balat ay magiging udlot sa pagtanggap sa kanya bilang asawa ni Consuelo. Isang araw ay nabatid niya ang katotohanan. Nang makita niya sa oficina si Consuelo ay mapulang-mapula ang mga mata niya sanhi ng pag-iyak. Kinakausap niya nguni’t hindi sumasagot at umiiwas sa kanya. Maya-maya ay tinawag siya sa oficina ng may-ari. Pagpasok doon ay naroroon si Mr. Tan at ang kapatid nito na si Mr. Tan din, tatay ni Consuelo, nabatid niya nang lumaon. “Mahusay kang kawani ng kompanya. Bilang premyo sa iyong magandang performance ay promoted ka sa mas mataas na puwesto. Ipadadala ka namin sa Abu Dhabi upang doon ay magsilbi bilang assistant manager.” Magandang balita ni Mr. Tan. Matapos magpakilala na siya ang tatay ni Consuelo, ang isa pang Mr. Tan ang nagsalita. “Inilihim sa amin ni Consuelo ang inyong relasyon. Kailan lamang siya nagtapat. Hindi makapupunta si Consuelo sa Abu Dhabi. Hindi kami makapapayag ng kanyang ina. Maganda na magkalayo kayo ni Consuelo sapagka’t masusubukan ang inyong pag-ibig sa isa’t isa. Pagkalipas ng panahon at buhay pa ang inyong pag-ibig ay tatanggapin namin na kayo nga ay bagay sa isa’t isa. Bibigyan kita ng isang milyong piso. Kung magbabago ang pag-ibig sa iyo ni Consuelo ay iyan na ang iyong kabayaran sa perjuicio. Kung magkakatuluyan kayo ni Consuelo kahi’t na kayo magkahiwalay at iibigin ka pa rin niya, iyan na ang premyo mo sa pagiging karapat-dapat sa aking anak.” Nang matapos ang pag-uusap ay agad-agad siyang lumisan sa lugar na iyon. Aywan kung saan siya pinadpad ng mga paa. Magulo ang isip. Nang makahanap ng isang tahimik na lugar ay umupo at doon isinambulat ang galit. “Bakit sumang-ayon si Consuelo na kami ay magkalayo! Bakit pumayag siya na ako ay bayaran! Hindi ipinagbibili ang aking pag-ibig!” Hindi na sila nagkaroon ng pag-uusap. Nawala na lamang siya sa paningin nila, hindi man lamang nag-resign sa puwesto. Ang alok na isang milyong piso, dahil hindi tinanggap, sana ay nagsilbing sampal sa kanilang pagyurak sa kanyang kaligayahan at karangalan. Batid sa kanyang puso na si Consuelo, katulad niya, ay naghihirap ang damdamin sa harap ng mga pangyayari. Maaaring wala siyang magagawa na malabanan ang napaka-makapangyarihang magulang at angkan. Namuhay nang magkalayo at walang balita tungkol sa isa’t isa ang dalawa sa loob nang humigit-kumulang ay limang taon. Paminsan-minsan ay nagtataka siya na kung bakit si Consuelo ay hindi nagtatangka man lamang na hanapin siya gayong magagamit naman niya ang kanyang driver at mga katulong upang siya ay hanapin. Nagbago na kaya siya? Nakalimot na kaya siya? Mayroon na kayang ibang kasintahan? Madalas ay sumasagi sa kanyang isipan ang mga alalahaning iyan. Ang hindi niya nalalaman ay nagdalang-tao si Consuelo, nagsilang ng sanggol, at ang isinilang na batang lalaki ay anak nilang dalawa. Ang bagay na ito ay nalaman na lamang niya nang lumaon. Sa kasalukuyan ay namumuhay siya bilang isang marketing manager sa isang pagawaan ng mga makina. Wala siyang girl friend. Nag-iisa siyang nakatira sa isang maliit na apartment. Ang mga magulang at kamag-anak niya ay taga-Cebu. Kung sila ay nagkataong sa Maynila nakatira, malamang na siya ay makikitira na lamang sa iisang bahay upang makatipid at magkaroon ng mga kasama sa araw-araw. Nguni’t hindi ganoon ang naging suwerte niya. Siya’y isang matikas, kaakit-akit at matagumpay na junior executive, nguni’t masasabing malungkot ang kanyang buhay, sapagka’t siya’y nag-iisa. Isang araw ng Linggo ay nagsimba siya sa parokya ng Remedios doon sa Malate. Nagkataong ang misa na kanyang dinaluhan ay magtatampok ng isang kasal. Ang simbahan ay napapaligiran ng mga bulaklak. Ang bukana ng simbahan at pati na ang daraanan patungo sa altar ay nababalot ng pulang-pulang alfombra. Ang mga tao na nakaupo sa harapan ng simbahan ay mararangya ang kasuotan. Maririnig na ang simula ng kanta ng koro mula sa itaas ng simbahan, na sinasaliwan ng organo. Mula sa kanyang upuan ay tinatanaw niya ang ikakasal at mga escorts nito. Maya-maya ay nakita niyang may huminto na malaking puting-puting Mercedes Benz sa harapan ng simbahan. Bumaba mula sa sasakyan ang ikakasal na babae. Tiyak ay engrande ang kasal, naisip niya, batay sa pag-aayos sa simbahan na nakita niya, sa dami ng naroroong mga naimbita sa kasal, sa karangyaan ng mga suot ng mga taong naroroon. Mayaman tiyak ang ikakasal! Pumasok na ang mga flower girls, ang ring bearer, ang mga magulang at mga abay. Sa dako ng altar ay naroroon na at naghihintay ang lalaking ikakasal. Ang ring bearer ay isang tatlong-taong batang lalaki na nakatutuwa ang lakad. Makisig na makisig siya sa kasuotang abuhing amerikana na may kulay dilaw na bow tie. Maya-maya ay pumasok na ang babaeng ikakasal. Kumikinang sa alindog ang katauhan ng babae. Nakangiti siya at inililigid ang paningin sa mga taong nasa simbahan, habang dahan-dahang lumalakad patungo sa altar. Tila baga sinasabi ng babae, kumusta kayo mga kaibigan at kamag-anak at salamat sa inyong pagdating sa aking kasal. Nanlaki ang mga mata niya at naramdaman ang pagbilis ng tibok ng kanyang puso. Ang mga tao sa simbahan ay nakatayo habang lumalakad ang mga escorts at ang babaeng ikakasal. Pakiramdam niya ay nanigas ang kanyang katawan sa pagkakatayo. Ibig niyang magsalita, ibig niyang gumalaw, nguni’t di niya magawa. Nasabi sa sarili – ang ikakasal, si Consuelo Tan! Pinilit niya na ang kanyang katawan sy sumunod sa kanyang ipinag-uutos. Ibig niyang lisanin ang lugar na iyon noong ding segundo na iyon. Kung makalilipad nga lamang siya ay lilipad siya. Katulad nang panahon na sinabihan siya ng tatay ni Consuelo na siya ay lumayo, noong minuto na iyon ay naramdaman niyang muli ang paghahalo ng galit, pagkabigo at paghihimagsik na sumasagitsit sa kanyang puso. Nakuha niyang makalabas sa simbahan at sa pinaka-plaza nito ay doon naisabog ang isang “Diyos ko po!” habang nakatingala siya sa langit at nakataas ang dalawang naninigas na kamao. Sa kanyang paanan ay naroroon ang isang invitation na nabitawan, marahil, ng isa sa mga bisita sa kasal. Pinulot niya at binasa ang nilalaman. “Si Consuelo Tan nga.” Natiyak niya. Ang ring bearer, napag-alaman niya, ang pangalan ay Ricardo Almario, Jr. Ang pangalan ng ating bida sa maikling kuwentong ito, Ricardo Almario. Samakatuwid ay hindi naman pala nalimot si Ricardo. Ang bata, ang kanilang anak ni Consuelo, na dala-dala ang kanyang pangalan, ay katunayan na buhay sa isipan at puso ni Consuelo ang kanyang alaala. (Photo credit: http://tws1.ftwmedia.netdna-cdn.com/wp-content/plugins/jobber-import-articles/photos/136401-asian-bride-2.jpg)"
Walang Matuwid Ang Digmaan,"Kung manunumbalik sa alaala ang mga pangyayaring naganap noong sumisiklab ang Vietnam War, mapagkukuro na yaon ay isang digmaang walang katuturan. Biyak ang bansang  Vietnam noon. Ang Norte ay Komunista samantalang ang Timog ay isang Demokrasya. Dahil sa pangangamba, ang Estados Unidos ay nasangkot sa hidwaan ng Norte at ng Timog. Naniwala ang mga mga may kapangyarihan sa Washington na kung babagsak ang Timog-Vietnam sa kamay ng mga Komunista ay isa-isa at sunud-sunod na babagsak rin ang mga karatig na bansa gaya ng Cambodia, Laos, Thailand at iba pa, kawangis ng mga natutumbang tisa ng domino. Ipinadala ng Estados Unidos ang kanyang sandatahang-lakas sa Vietnam upang tulungan ang sandatahang-lakas ng Timog-Vietnam sa pagtatanggol sa Demokrasya, sa paghaharang sa pag-usad ng mga Vietcong (sandatahang-lakas ng Komunista sa Norte) patungo sa Timog. Sa gayong kaparaanan, ang maliit na sigalot sa pagitan ng dalawang panig ng Vietnam, dahilan sa pangangamba, ang maliit na mitsa, ay sumabog at kumalat, naging pinakamalaking digmaan sa mundo pagkatapos ng World War II. Nasangkot ang maraming bansa, pati na ang Pilipinas, sapagka’t ang mga ito’y kumampi sa Estados Unidos at nagpadala ng “contingent forces” upang tumulong sa “pakikipaglaban sa Komunismo”.             Naging mabangis at malupit ang digmaan. Hindi magapi ng Estados Unidos ang mga Vietcong. Mainit, maalinsangan at magubat ang larangan; hindi sanay ang mga kawal ng Estados Unidos sa ganoong kalagayan. Bihasa sa “jungle warfare” ang mga Vietcong at armado sila ng mga sandatang malalakas galing sa Komunistang Rusya. Maraming sundalo ng Estados Unidos ang nangamatay, nangapinsala at nangasira ang ulo dahilan sa tindi ng hirap.             Kung naging mabangis at malupit ang mga Vietcong ay ganoon din ang mga sundalo ng Estados Unidos. Maraming nayon ang sinilab nila at napatay nila ang maraming mga walang kamuwang-muwang na mga bata, babae, at matanda na hindi naman kasali sa labanan. Sa huli ay gumamit pa ang Estados Unidos ng “napalm bomb” at “agent orange” na kasing-bagsik ng “atomic bomb” ang hagupit na noong World War II ay ibinagsak sa Hiroshima at Nagasaki.             Nagimbal ang mundo. Naantig ang damdamin ng mga mamamayan. Sigaw ng mga kontra sa Vietnam War:             “Walang katuturan, walang katuwiran ang digmaan!”             “Estados Unidos, huwag maki-alam sa Vietnam!”             “Itigil ang pagpatay ng mga bata!”             Sa Estados Unidos ay kumalat ang mga protesta. Sa Kent State University ay napatay ng mga pulis ang anim na estudyante na nagpo-protesta laban sa pakikialam sa Vietnam. May mga dating sundalo na sila mismo ay di sang-ayon sa gera. Binagabag sila ng kanilang mga konsensiya sa dami ng mga walang malay na bata at “civilians” na kanilang napatay sa labanan sa Vietnam. Ang mga “Vietnam veterans” na ito’y sumanib sa mga protesta. Sa harap ng mga “TV news cameras” ay itinapon nila ang kanilang mga medalya na nakamit sa pakikidigma, bilang simbolo ng kanilang galit at pagkawala ng galang, sa gobyerno-militar ng Estados Unidos.             Sa maraming larawan ng digmaan na nakita ng buong mundo sa pahayagan at sa TV, pinaka-tanyag at pinaka-nangungusap ang retrato ng isang batang babae na ang damit ay halos nahubad na sanhi ng init na galing sa “napalm bomb”. Tumatakbo siya sa isang lansangan, kasunod ang isang tila nakababatang kapatid na lalaki. Sa kanilang mga mukha ay makikita ang sindak, ang hapdi, ang nabibinbing kamatayan.             Si Robert Thompson ay lumaban sa Vietnam. Magdadalawampung-taong gulang siya nang mapa-destino sa nasabing gera sa Vietnam.             Minsang ang kanyang tropa ay nagmamanman sa kabukiran ay napalapit sila sa isang pangkat ng mga magsasaka na nagtatanim ng palay. Sa kanilang kasuotan ay matitiyak na ang mga nasa pitak ng palayan ay mga magsasaka nga, mga babae’t lalaki, na ang mga ulo ay natatakpan pa ng salakot – sombrerong yari sa buli at kawayan. Nang ang mga sundalo ay nakarating na sa may harapan ng mga taong nagtatanim, ang mga magsasaka ay naglabas ng mga sandata at pinaputukan ng AK-47 at hinagisan ng granada ang mga sundalo. Sila pala’y mga Vietcong! Nakipagpalitan ng putok si Thompson at ang kanyang pinamumunuang tropa. Nang tumigil ang putukan at pinadpad na ng hangin ang usok ay tumambad sa paningin ni Thompson ang sabog-sabog na katawan ng mga Vietcong; at ang kanyang mga kasamahang sundalo. . . sila ri’y nagkaluray-luray sa tama ng bala. Siya lamang at ang isang kasamahan ang natira. Dumating ang Huey helicopter ng Estados Unidos at inilikas ang dalawang nakaligtas sa kamatayan. Dahilan sa kanyang kabayanihan at pagkakasalanta sa gera ay nakatanggap si Thompson ng karangalang Purple Heart Medal.             Mahigit pitong-pung taong gulang na si Thompson. Nang iwan niya ang buhay-militar ay nagpundar siya ng isang negosyo na sa tagal ng panahon ay lumaki naman at naging matagumpay.             Kamakailan lamang ay nakaramdam si Thompson ng pananakit sa dibdib at tila nahihirapan siyang huminga. Nagpatingin sa doktor si Thompson at ang kinalabasan ng pagsusuri – may kanser siya sa baga.             Hindi nagsisigarilyo si Thompson. Hindi rin nagsisigarilyo ang kanyang asawa. “Saan kaya nanggaling ang kanser?” tanong niya sa sarili.             Dahilan sa epekto ng lason na dala ng “agent orange”, di mabilang ang kaso ng kanser, pagkabulag, pagkapilay at marami pang ibang kapansanan, ang naitala na dumapo sa mga mamamayang Vietnamese. Lumipas na ang mga dekada ay nagpatuloy pa ang masamang epekto ng nasabing lason sa mga tao; maraming bata ang isinilang na bulag, o di makalakad, o may kapansanan o ang mga paa o ang mga braso ay hindi nabuo. Matindi ang epekto ng “agent orange”.             Nakalanghap din ang mga sundalong-Estados Unidos, katulad ni Thompson, ng amoy, usok at init ng “agent orange”. Malamang na ang kanyang kanser ay dulot ng pagkakabilad sa “agent orange”.             May mga sundalo ng Estados Unidos na nahuli at ikinulong ng mga Vietcong. Ipiniit sila na tila mga daga sa loob ng madidilim na lungga. Marumi at mainit ang mga lungga. Di sila pinapayagang magsalita, mag-usap. Ang marami ay inilalagay sa mga “torture chambers” at doon ay pinarurusahan sila. Halimbawa ng parusa ay ang paglalagay sa preso sa isang masikip na silid na nakasindi ang ilaw maghapon at magdamag. Nakatali sa isang silya ang preso at sa kanyang ulo ay paisa-isang pumapatak ang tulo ng tubig. Mahihibang ang sino mang ilalagay sa ganyang katayuan. Walang pag-asang ang taong nasa ganyang kalagayan ay makapagpapahinga o di kaya’y makatutulog.             Sa dakong wakas ng Vietnam War ay halos kalahating-milyong sundalo ng Estados Unidos ang napadala sa bansang nasabi. Humigit-kumulang ay may tatlong milyung tao, sa kapuwa panig, ang nasawi.             Libo ang taga-Timog-Vietnam na inilikas ng Estados Unidos patungo sa Pilipinas muna, at pagkatapos, ay sa Estados Unidos, bago bumagsak ang Saigon, ang sentro ng Timog-Vietnam. Isa sa mga mapalad na nilalang na nailigtas ay si Linh Ahn Duong: Walong-taong batang babae na ang buong pamilya ay nasawi sa gera. May mag-asawang taga-Estados Unidos na umampon kay Linh at siya ay nakapag-aral at nagkaroon ng magandang kinabukasan.             Maganda at matalino si Linh. Makinis ang kanyang balat at mababakas sa kanyang mukha ang gandang magkahalong Vietnamese at French (ang Vietnam ay pinamahayan ng mga Pranses nang mahigit sa isang daang taon; kung kaya’t nagkaroon ng dugong Pranses ang marami sa kanila). Naging tigib ng trahedya ang kabataan ni Linh; salamat na lamang at ang masasamang pangyayari, lalo na kung nangyayari sa edad ng kamusmusan, ay lumalabo sa alaala.             Naging doktor si Linh, sa awa ng Diyos, at sa tangkilik ng mga hiram na magulang. At siya’y naging hindi lamang isang doktor, kundi, isang pambihirang doktor. Siya’y “surgeon” na nakatuklas ng paraan kung papaano mahihiwa at lubusang maaalis ang kanser sa katawan. May natuklasan siyang “kulay” na kapagka itinurok sa kanser ay “umiilaw” ito at sa gayon ay nalalaman ng “surgeon” kung alin ang bahagi ng “organ” o “tissue” ang titistisin. Matagumpay na naaalis ang kanser, buo at walang naiiwan, at ang pasyente ay nabubuhay at naililigtas sa nasabing nakamamatay na sakit.             Nagsanga ang landas nina Thompson at Linh. Nagkadaupang-palad ang bayani ng Vietnam at ang biktima ng Vietnam. Ang Imperyalista at ang Komunista. Ang pasyente at ang doktor. Ang nasa bingit ng kamatayan at ang tagapagligtas.             Inoperahan si Thompson at, gaya ng inaasahan, matagumpay ang operasyon at nalinis at natistis ang lahat ng kanser.             Isang linggo ang lumipas at maaari nang makalabas ng ospital si Thompson. Nang lumipas na ang mga epekto ng gamot at luminaw na ang kanyang pag-iisip ay naunawaan niya na sila pala ng doktor ay kapuwa may nakalipas sa Vietnam. Nagkaroon siya ng pananabik na makausap ang doktor.             “Dr. Linh”, at ipinakita ni Thompson sa doktor ang kanyang Purple Heart Medal, “heto ang katibayan na dahil sa aking maliit na pagsasakit ay nagwagi ang Demokrasya sa Vietnam.”             “Mr. Thompson”, sagot ng magandang doktor, “walang nagwawagi sa ano mang digmaan.”             “Nguni’t ikaw ay isang halimbawa. Nailigtas ka sa Komunismo at naging doktor,” paliwanag ni Thompson.             “Ang kabayaran, Mr. Thompson? Ilang milyong buhay ang nasawi, kasama na ang buhay ng aking mga magulang at kapatid? Ilang bayan, ilang nayon ang nalimas? Ilang daang taon umatras ang kaunlaran sa Vietnam, dahilan sa gera? May nagwagi ba? Umurong ang Estados Unidos sa Vietnam at ang mga Vietnamese ay ipinagpatuloy ang buhay na kanilang nalalaman. Ang Estados Unidos ay Estados Unidos pa rin. Ang Vietnam ay Vietnam pa rin. Nagpahirap lamang tayo sa isa’t isa sa sampung mahahabang taon ng labanan, dala ng pakikialam sa buhay ng may buhay,” walang kagatol-gatol na winika ni Dr. Linh.             Idinagdag pa ng doktor: “Mr. Thompson, tingnan mo ang retratong ito.”             At tumambad sa mata ng dating sundalo ang retrato ng isang batang babae na ang damit ay halos nahubad na sanhi ng init na galing sa “napalm bomb”. Tumatakbo siya sa isang lansangan, kasunod ang isang tila nakababatang kapatid na lalaki. Sa kanilang mga mukha ay makikita ang sindak, ang hapdi, ang nabibinbing kamatayan.             “Ang sabi ng mga ‘adopted parents’ ko, ako raw ang batang-babae na nasa retrato.” Maikling pahayag ng doktor.             Matagal na tiningnan ni Thompson ang retrato. Sinalat-salat ang kinis ng ibabaw nito at tila natutuyo ang kanyang lalamunan. Dahan-dahang nangingilid ang luha sa kanyang mga mata. Tumayo si Thompson mula sa pagkakahiga sa kama ng maysakit at lumakad patungo sa bintana. Binuksan niya ang bintanang-salamin at nilanghap nang malalim ang sariwang hangin na sumalubong sa kanyang mukha. Kipkip sa kanang kamay ang Purple Heart Medal, biglang inihagis niya ang karangalan sa kalawakan sa labas ng bintana.             Bumaling sa doktor at sa tinig na nabibyak dahilan sa mabigat na damdamin ay sinabi niya, “Ikaw na naging biktima ng aking 'kabayanihan' ang nagligtas sa aking buhay. Ang sa akala ay inililigtas ko ay siyang naging tagapagligtas. Ang naging ulila, sa halip na gumanti, ay tinulungan ang kaaway. Tama ka, Dr. Linh. Walang matuwid ang digmaan.”"
Si Comet at Si Twinkle,"Iniluwal sila, magkapatid na magkakambal at kapuwa babae, ng kanilang ina sa kandungan ng puting-puting buhangin sa dalampasigan ng Brookes Point sa Isla ng Palawan sa Pilipinas. Sila’y dala-dala ng ina sa sinapupunan sa loob ng tatlong buwan at nang sila’y isilang na ay kinailangang matulog at magpalaki pa sila sa init ng yakap ng buhanging pinag-iwanan sa kanila sa loob ng dalawang buwan. Bumalik sa dagat ang ina na ang pakiramdam ay nabawasan ang kanyang pasanin sa buhay. Sa dagat ay muling nagpalakas at ninamnam ang buhay na malaya; sa dagat na siyang tahanan, pook na laruan at libangan, ang pinagmumulan ng kinakaing maliliit na isda at halaman. Panaka-naka ay tumutuntong siya, pati na ang kanyang mga katulad, sa lupa upang doon ay makatikim ng init mula sa sikat ng araw; sila’y lumilibot sa kalupaan, humuhukay ng mga lungga, nagsisiksik sa pagitan ng mga bato, at naghahanap ng mga bulate o kulisap na makakain. Oo, sila’y mga nilikha na may kakayahang mabuhay sa dagat man o sa lupa. Kay ganda ng kanilang daigdig. Ang buong paligid ay sariwa at malinis. Malalago ang mga puno at buhay na buhay ang mga halaman. Tila pulbos sa kapinuhan ang buhangin, kulay pula ang lupa at tila mo mayamang-mayaman sa mga sangkap na nagpapatayog at nagpapalakas sa mga puno at halaman. Ang tubig sa dagat ay napakamalinaw at ang ugoy ay tahimik. Malinaw na maaaninag ang mga isda at isdang-bituin na nananahan sa ilalim ng dagat. Bihirang marating ng tao ang maliit na paraisong ito. Malayo ito sa mapanirang pakikialam ng tao sa kalikasan. Paglipas ng dalawang buwan, ang dalawang bagong silang ay lumitaw mula sa taguang buhangin, nagmasid- masid, lumakad nang maingat sa buhangin at pagkatapos ay lumusong sa dagat. Ito na ang simula ng buhay na walang tulong mula sa magulang o kanino man. Isang araw ay pinukaw ng ingay ng isang bangkang may motor ang katahimikan sa Brookes Point. Hila-hila ng bangka ang isang lambat at tangay ng lambat ang ano mang lamang-dagat na madaanan nito. Sa kasamaang-palad ay napabilang ang dalawang kadidilat pa lamang ang mga mata na magkapatid na kambal sa mga natangay ng lambat. Sa malaking lungsod ng Maynila ay dumating ang mga nahuling isda at lamang-dagat at doon sa isang malaking gusali ay pinili sila at pinaghiwa-hiwalay ng mga manggagawa. Nagpasalin-salin sila sa iba’t ibang pook, sasakyan, at kamay hanggang sa ang magkakambal ay humantong sa isang pet shop sa loob ng isang university campus. Biglang naudlot ang pamumuhay nila sa karagatan, sa kagubatang-pulo, na murang-mura pa ang kanilang diwa; di na nila makikita at matututuhan pa ang paraan ng pamumuhay sa pusod ng kalikasan. Ano ba ang malay nila sa mga nagaganap na pangyayari? Maaring lito sila sa nakikitang mga pook at di kilalang mga mukha, o sila’y musmos pa at di pa kayang kilalanin ang pagkakaiba ng likas na tahanan sa kapaligirang hiram lamang. Nagkataong kaarawan ni Miki nang araw na iyon. Isa sa mga bumati sa kanya ay ang kaibigang si Rowena. Bilang regalo ay iniabot ni Rowena kay Miki, sa loob ng isang plastic bag na may tubig, ang magkakambal na galing pa sa Palawan. Tuwang-tuwa si Miki sa regalo. Nang araw ding iyon ay bumili siya, sa tulong ng ama, ng isang bahay na salamin na paglalagyan sa dalawa. Si Miki ay freshman student ng music sa unibersidad, labing-limang taong gulang at batang mabait sa mga hayop. Nakapag-alaga na siya ng isang kuneho na sa kasamaang-palad ay nabuhay nang kung ilang buwan lamang. Tamang-tama na dumating ang magkakambal sa buhay ni Miki sa panahong kailangan niya ng kaibigan at kalaro. Naging “ina” siya ng magkakambal na siyang naging pinagmumulan ng kanilang pagkain, tubig, araw, prutas, halaman, laruan at ano pa mang magpapasaya at magpapasigla sa kanila.  Sa tuwing mage-ensayo ng violin si Miki ay doon siya tumutugtog sa harapan ng magkakambal na tila sila ang kanyang masugid na tagapanood. Nang dumating ang magkakambal ay isang pulgada lamang ang kanilang haba; samakatuwid ay kasing-haba sila ng hinlalaki ng isang taong may edad. Sa paglakad ng panahon ay lumaki nang lumaki ang dalawa hanggang sa sila’y maging kasing-laki ng isang buong kamay ng isang taong may edad. Sa paglakad ng panahon ay nabuo rin ang balak ng mga magulang ni Miki na mangibang-bayan ang buong mag-anak. Lilisanin ang Pilipinas at maninirahan sa California. Sa araw ng kanilang pag-alis ay ipinagkatiwala ni Miki ang kanyang dalawang alaga sa isang tapat na kaibigan. Nagkataon na ang bahay ng kaibigan ay may maliit na fishpond sa kanilang bakuran at iyon ay naging angkop na angkop na pansamantalang tahanan ng magkakambal. Naging napakabait din at napaka-maalaga ng kaibigan at ng nanay niya kung kaya’t ang mga alaga ni Miki ay nagpatuloy sa paglaki at nagkaroon ng buhay na maginhawa sa panahon ng paghihiwalay. Paglipas ng isang taon ay hindi maiwasan na bumalik sa Pilipinas si Miki at ang kanyang ama upang sunduin ang mga naiwang alaga. Nguni’t natuklasan nila na hindi pala ganoon kadali ang maglabas ng alagang hayop mula sa Pilipinas at hindi rin ganoon kadali ang magpasok sa kanila sa ibang bansa. Katulad ng tao na nangingibang-bayan, kailangan nila ng mga papeles. Mahalaga na patunayan sa pamamagitan ng mga papeles na ang maglalakbay na alaga ay hindi nabibilang sa mga endangered species o ang mga nilikha na kakaunti na lamang ang bilang at nanganganib na mawala na sa balat ng lupa. May batas ang Pilipinas at pati na ang ibang bansa na upang mabigyan ng kaligtasan ang mga hayop na pambihira na ang dami ay hindi sila maaaring ilayo sa kanilang likas na tahanan maliban na lamang kung may pahintulot mula sa gobyerno. Nilakad ng ama ni Miki na magkaroon ng lahat ng mga papeles at permiso upang maisama sa Amerika ang mga alaga. Samantala ang ina naman niya na nasa California ay nilakad na magkaroon din ng mga papeles mula sa panig ng California at nang ang mga alaga ay makapasok sa California. Kinailangan din na ang magkakambal ay magkaroon ng sariling tiket at “upuan” sa eroplano. Sa wakas ay nalunan sa eroplano ang mag-ama kasama ang mga alaga patungo sa Amerika. Pagbaba ng eroplano at pagbubukas ng pinto nito ay naganap ang isang nakatutuwang pangyayari. Sinalubong sila na tila mga celebrities nang dumating sa Los Angeles Airport. Sa pintuan pa lamang ng eroplano ay nakaabang na ang isang pangkat ng customs officers na naatasang tumanggap at maghatid sa reception area ng customs sa mga dumating mula sa Pilipinas. Inaabot ng labing-apat na oras ang paglalakbay sa eroplano mula sa Maynila hanggang sa Los Angeles. Mula sa eroplano hanggang sa welcome lounge ng airport, inaabot ng isa o isa’t kalahating oras pa ang pagpila at paghihintay sa immigration counter at pati na sa customs at ang pagkuha ng bagahe sa carousel. Sa immigration ay tinitingnan ng mga officers ang passport at visa ng dumarating. Dito tinitiyak na ang visa ay tunay. Na ang taong may hawak ng visa at ng passport ay siya ring tao na nasa retrato at sa mga dokumento. Tanong ng officer, -- How long are you going to stay in the U.S.? – Ang karaniwang sagot ay, -- One month, -- kahi’t na ang balak ng tao ay maghanap ng trabaho at huwag nang bumalik sa Pilipinas. -- Are you going to live with your relatives? – dagdag pa ng immigration officer. Sa niloloob ng tinatanong, -- Ano ba ang pakialam nitong buwisit na ito? – Pero sasagot siya ng ganito, -- No, Sir. I don’t have relatives in California (kahi’t na dito nakatira ang tatlo niyang kapatid, siyam na pinsan, at dalawang tiyo). -- How much dollars do you carry on you? – ibig ding malaman ng officer. Kung kakaunti ang perang idedeklara ng tao, iisipin ng officer na baka walang pambayad ang tao sa otel at baka magiging kargo siya ng estado. Kung marami naman ay baka isipin na siya ay isang smuggler o di kaya ay drug dealer. Kailangan ay di hihigit sa sampung libong dolyar ang idedeklara niya. – Sasagot ang tao ng, -- Three thousand dollars cash. And I have a couple of credit cards. – Okay, lusot na ang tao sa immigration. Susunod ay pipila naman siya sa customs counter. Dito ibig malaman ng mga officers kung may dala ang tao na mga ipinagbabawal na bagay katulad ng halaman, pagkain, droga, hayop, at iba pa. Itinatanong ng officer kung may dala ang tao na galing sa Pilipinas na bagoong, mangga, tuyo, balut, white flower . . . Ang sagot ng tao ay -- wala, wala, wala, wala, wala -- . . . Ang bagahe ng tao ay idinadaan sa x-ray machine at doo'y matutuklasan ng officer na nagsinungaling ang tao sapagka’t lima sa limang bagay na sinabi niya na hindi niya dala ay naroroon pala sa loob ng maleta! Ikukulong siya panandalian sa isang kuarto at doon ay tatanungin ng iba pang bagay at pagkatapos ay pagbabayarin ng multa na umaabot sa $200. Samantala ay naghihintay ang kanyang tatlong kapatid at siyam na pinsan sa arrival area at inip na inip na sa kahihintay. Masuwerte si Miki at ang kanyang tatay dahil sa sila ay sinalubong mula sa pintuan ng eroplano at sinamahan pa patungo sa reception area ng mga customs officers. Hindi na sila pumila, hindi na sila natanong, hindi na sila na-inspeksyon. Sa reception area ay ibig makita ng mga officers ang dala-dalang alaga ni Miki. Inilapag ni Miki ang magkakambal na alaga sa isang mesa, habang nakapaligid dito ang mga officers, na sabik na sabik na matunghan ang mga alaga. Sari-saring paghanga ang nabitiwan ng mga officers, lalo na ng mga babae, nang lumabas mula sa isang basket ang magkakambal na alaga. – Wow! Oh my gosh! Unbelievable! They’re pretty! How cute! – Tanong ng isang officer – And who is Comet? Itinuro ni Miki si Comet. – So, that other one, is Twinkle! They’re lovely – -- So they both have the same surnames? – tanong pa ng nasabing officer, habang ang ibang officers ay aliw na aliw na nanonood at nakikinig sa nagaganap. Sagot ni Miki – Yep, they’re both Cruzes, after our last name. – Tinatakan ang papel ng mga alaga, samantalang ang mga dokumento ng mag-ama ay bahagya nang tiningnan; at sinamahan sila papalabas sa restricted area. Nakalabas sa airport ang mag-ama, tangay sina Comet at Twinkle, sa loob lamang ng beinte minutos. Iba na ang may kasamang mga celebrities. Si Comet at si Twinkle ay mga pagong na ang uri ay red eared sliders – ibig sabhihin ay may guhit na pula ang gilid ng kanilang mga ulo at mahusay silang magpadulas mula sa mga bato patungo sa tubig. Nang dumating sa Amerika sina Comet at Twinkle sila ay tatlong taong gulang. Umaabot sa pitong pung taon ang haba ng buhay ng mga pagong na ganito ang uri. Kung aabot sa ganoong edad ang dalawa, bunga ng mabuting pag-aalaga ni Miki, ay baka sa bandang taong 2070 ay makatatanggap pa sila ng mga retirement benefits kung sakaling magkakaroon ng retirement benefits ang mga alagang hayop sa Amerika pagdating ng nabanggit na taon.  Ang mga pagong ay mabubuting alaga sapagka’t napakagaganda nilang pagmasdan na lumalangoy sa tubig. Sila’y matatalino rin sapagka’t nakakikilala sa mga tao at marurunong humingi ng pagkain at kung papaano magpa-cute. Sila’y mahuhusay gumamit ng mga laruan at mga tuntungan na inilalagay sa kanilang aquarium. Higit sa lahat, sila’y matatahimik, matitipid sa pagkain (hindi kailangang pakainin nang araw-araw), at maaaring iwanan na walang bantay. Mga katangian na hindi maihahambing sa mga katangian ng aso o pusa. Mapapalad na mga nilalang sina Comet at Twinkle. Masasabing maginhawa ang kanilang pamumuhay dahil sa natatanggap na mataas na uri ng pag-aalaga mula sa kanilang tagapag-aruga. Ang kanilang paglalakbay mula sa pulo na kinasilangan hanggang makarating sa California ay maituturing din na pambihira at may uring first class - sa pamamagitan ng eroplano at may welcome committee pa sa airport. Ang karamihan sa mga hayop na hinahango sa kanilang likas na tahanan at inililipat sa di kinabihasnang lugar ay dumaraan sa maraming paghihirap. Hindi pagmamahal kundi negosyo ang pakay ng mga naglilikas sa kanila mula sa kagubatan o kapuluan patungo sa mga lungsod na kung saan sila ay ipinagbibili bilang mga pets. Sana ay matutuhang igalang ng mga negosyante ang karapatan ng mga hayop na maging ligtas sila sa paghihirap at panganib. Minsan ay namasyal sa Monterey Park si Miki at ang tatay niya at doon ay nakakita sila sa isang chinese supermarket ng laksa-laksang soft-shell turtles na buhay pa, nagsisiksikan at patong-patong sa malalamig na kulungan, at naghihintay sa tiyak na malupit na kapalaran. Sila’y nagiging pagkain na inihahalo sa sabaw ng mga instsik. Awang-awa si Miki sa mga pagong at kung maaari lamang ay ibig niyang bilhin silang lahat, iuwi sila at alagaan o di kaya ay palayain sa dagat.   Sa kuwentong ito ay malalaman na may pitak sa puso ng tao na nauukol sa pagmamahal sa mga hayop. At ang sukli naman ng mga alaga sa nag-aalaga sa kanila ay ang walang maliw na katuwaan, katapatan, at ang pagkakaroon ng pusong-bata. Sa kuwentong ito ay malalaman din na hindi lamang tao pala ang nangingibang-bayan. Tao man o hayop ay sumusunod sa tawag ng kapalaran, naglalakbay, nagbabago ayon sa hinihingi ng pagkakataon at ng paligid."
Reunion,"Limampung taon makalipas ang high school graduation ay nagbabalak si Dante na umuwi sa Pilipinas upang dumalo sa reunion. Tatlumpung taon na siyang nasa Amerika at walang pakikipagtalastasan sa mga kaeskwela. Noong high school ay sikat si Dante. Hindi sa pagiging mabait at matulungin kundi sa pagiging pilyo. Marami siyang babaeng guro at babaeng kaeskwela na napaiyak. Matalino si Dante at magiging valedictorian sana nguni't nagpabaya sa pag-aral. Bukod dito ay naging walang takot siya, walang kinatatakutan, walang paggalang sa kanino man. Hindi batid ng mga nakakikilala kay Dante na siya ay nagdaranas noon ng mga suliranin sa pamilya. Nagkaroon ng babae ang kanyang ama at naging sanhi ito ng paghihiwalay ng kanyang magulang. Nakita niya ang kalungkutan ng ina, ang pagtitiis niya na maitaguyod ang mga anak, na walang katulong sa buhay. Tumutulong si Dante sa paglalako ng pagkain sa kalsada, pagkakatapos ng klase. Kung kaya’t wala siyang pagkakataong makapagpahinga o makapaglaro ng basketball na karaniwang libangan ng mga kaklase niya noon. Naghihimagsik si Dante sa ginawa ng ama, sa tinatamasang kahirapan at kawalang-pag-asa; naghihimagsik siya na ang nasasaktan ay hindi ang ama kundi ang buong mundong kanyang ginagalawan. Minsan ay may pinalo sa ulo  na kaeskwelang lalaki si Dante gamit ang isang buho ng kawayan. Mayabang daw kasi ang kaeskwela. Minsan ay may dumating sa klase na mga kapatid na babae ng isang kaeskwela. Sabi ni Dante, ""Kanino bang kamag-anak sila? Mukha silang palaka?"" Tawanan ang buong  klase maliban kay Elizabeth. Mga kapatid pala ni Elizabeth ang dumating. Sagana si Dante sa kalokohaan. Nag-iingay siya sa library. Naghahagis siya ng basura sa ilalim ng mesa ng may edad nang librarian. Minsan ay naghintay siyang matapos ang klase. Lihim siya na nagpaiwan sa silid-aralan. Pagkatapos ay nag-iisa niyang binaligtad ang lahat ng mga retrato at bagay na nakasabit sa dingding ultimo ang bandera at larawan ni Jose Rizal. Pagpasok sa silid-aralan kinaumagahan ay nakita ng lahat na baligtad ang mga bagay na nasa dingding at sa pisara. Hagikhik nang tawa ang mga estudyante, samantalang napaiyak naman ang guro. Ang ginawa ni Dante ay tanda ng pagsalungat sa nasabing guro na ilang araw lamang ang nakalilipas ay pinuna ang kanyang masamang ugali. Nakatapos ng high school at college si Dante. Nagkaroon din siya ng mga problema sa college nguni’t tila bumuti na nang bahagya ang kanyang ugali noong mga panahong iyon. Nakapagtrabaho siya sumandali sa isang korporasyon sa Makati at pagkatapos ay lumisan siya patungong Amerika upang mag-immigrate at doon na mamuhay. Pinalad naman si Dante na sa Amerika ay magkaroon ng mahusay na trabaho. Nakaipon siya, nakapag-asawa at nakapagtaguyod ng pamilya, nakabili ng bahay, at nagkaroon ng matiwasay at masaganang pamumuhay. Mahalaga kay Dante na makarating sa reunion. Di mawala sa kanyang isip si Esperanza. Siya ang pinakaapi sa klase noong high school. Hindi siya maganda, magulo ang buhok palagi at lukot ang damit. Galing sa mahirap na pamilya si Esperanza. Naglalakad siya papunta sa eskwela kung kaya’t pawis na pawis siya pagdating sa klase. Hindi siya isinasali ng mga babae sa kanilang barkada sapagka’t naiiba siya. Ni hindi siya inaaya sa pagkain kahi’t na alam nila na si Esperanza ay walang baon o pera na pambili ng pagkain at sa araw-araw ay nalilipasan ng gutom. Sa pagdiriwang ng Valentine’s Day ay ginawang assignment ng guro na bawa’t estudyante ay magdadala ng nakabalot na regalo. Kung ang bawa’t estudyante ay magdadala ng regalo at magpapalitan sila ng nasabing regalo ay magkakaroon ng regalo ang bawa’t isa. Malalaki at magaganda ang balot ng mga regalo. Mayroong isang regalo na maliit lamang at ang balot ay tila pambalot na nagamit na. Ito ang napunta kay Dante. Nang ito ay iabot ng guro sa kanya ay nagtawanan ang mga kaklase. Napahiya si Dante. Pagtanggap sa regalo ay tumayo ito at itinapon ang regalo sa basurahan. Lalong nagtawanan ang buong klase. Nguni’t si Esperanza ay tumayo at tumakbo papalabas ng silid-aralan. May mga luhang tumutulo mula sa kanyang mga mata na ibig niyang itago nguni’t hindi maiwasang magpumiglas dala ng matinding kahihiyan at sama ng loob. Upang makasali siya sa palitan ng regalo ay nagbalot si Esperanza ng isang pares ng medyas na binili niya sa bangketa. At upang makatipid ay ibinalot ang regalo sa isang lukot na at gamit na na balutan. Naging paksa ng biruan at tuksuhan sina Dante at Esperanza. Sabi ng mga kaklase ay nagkakagustuhan daw ang dalawa, nguni't iyon ay malayo sa katotohanan. Lalo namang naghimagsik si Dante at lalong naging malupit siya kay Esperanza. Si Esperanza pa ang humingi ng paumanhin kay Dante. Nalulungkot daw siya at hindi sinasadya na si Dante ay mapahiya. Walang halaga kay Dante ang namutawi sa labi ni Esperanza. Tila wala siyang narinig at tumalikod lamang na nakasimangot pa ang mukha. Kailangang makarating si Dante sa reunion. Iba na ang pagkatao niya ngayon. Siya’y isa nang matagumpay na professional na may kaya sa buhay. Mahinahon na siya ngayon. Natulungan na niya ang ina at mga kapatid na makaahon sa kahirapan. Masaya na siya at hindi galit sa mundo. Mapagkumbaba na siya, matulungin, at maganda ang ugali. Datapuwa’t may nararamdaman siya na hapdi sa isang sulok ng kanyang puso. Nararamdaman niya ang kalungkutan, ang kahihiyan, ang pambabastos na kanyang idinulot sa mga taong nakasama niya noong high school. Ibig niyang makarating sa reunion upang humingi ng patawad sa mga kaklase at guro na naging biktima ng kanyang paghihimagsik sanhi ng malungkot na kabataan. Hindi mawawala ang sakit sa kanyang puso. Buong buhay niyang papasanin ang sakit. Buong buhay siyang babagabagin ng kanyang budhi kung hindi siya makahihingi ng patawad sa mga taong kanyang natapakan. Hindi alam ni Dante na ang kanyang mga guro ay lumisan na sa mundo. Hindi na nila maririnig ang kanyang paghingi ng patawad. Ibig na ibig niyang makita si Esperanza. Sa totoo ay naghanda pa siya ng mamahaling regalo para kay Esperanza na iaabot niya sa kanya sa reunion, kasabay ng yakap at taimtim na paghingi ng patawad sa kanyang nagawang kasamaan sa kaawa-awang kaeskwela. Hindi alam ni Dante na si Esperanza ay pumanaw na rin. Hindi alam ni Dante na buong buhay na niyang papasanin ang kasalanan. Sapagka’t huli na ang paghingi ng patawad. Hindi siya makatulog sa eroplanong nagdadala sa kanya pabalik sa Pilipinas at papunta sa inaasam-asam na ikalimampung-taong reunion. Nananabik siya na makita ang mga guro at kaklase. At sapagka’t nagbago na siya, ang kanyang pananabik ay hindi tungkol sa maipagmamalaki niya ang kanyang tagumpay kundi tungkol sa kanyang pagiging mapagkumbaba at pagkakaroon ng tunay na pagsisisi. Sa reunion ay lalantad sa mga mata at isipan ni Dante na hanggang may panahon ay kailangang laging maging mabuti sa kapuwa at mabubuting salita lamang ang dapat bibitawan sapagka’t ang buhay ay nagbabago sa isang kisap-mata lamang. Sasalubong sa kanya ang katotohanan na ang kamatayan ay nangyayari na tila “magnanakaw sa gabi”, ayon sa Banal na Aklat; na ang pagsisisi ay laging huli at kung kaya’t makabubuti na di na lamang gawin ang mga bagay na ipagsisisi."
Money Is Not Everything,"Nang araw na iyon ay ipinakita sa publiko sa kauna-unahang pagkakataon ang iskultura na simbolo ng Las Vegas. Nag-ipon sa lugar na masasabing pintuan tungo sa Las Vegas ang may limang daang tao na binubuo ng mga taong nakatira sa Las Vegas, mga pinuno ng ciudad, at mga inimbita na galing sa media at iba't ibang larangan. May banda ng musiko na sa pagtugtog nito ng masasayang martsa ay nagdulot ng pananabik sa pagtitipon. Sa takdang sandali ay nagbigay ng maikling pagbati ang mayor. Katulong ang Mrs., pagkatapos ng speech, ay hinatak ng mayor ang lubid na nagtanggal sa telang nakatalakbong sa iskultura.  Namangha ang lahat sa nakitang iskultura - ito'y iskultura ng isang malaking 100 hundred dollar bill. Palakpakan ang mga tao. Kuhanan ng retrato at video ang mga reporters.  Ang iskultura ang magsisilbing simbolo at welcome sign ng Las Vegas. Sa pinaka-itaas ng iskultura ay mababasa ang ganitong mensahe: ""Welcome to Las Vegas. Money is not everything. It is the only thing!"" Ang tatlong magkakaibigan - sina Pepe, Gogoy, at Resty ay nagkataong nagbabakasyon sa Las Vegas noong araw na iyon. Nakita nila ang pagpapasinaya sa iskultura. Pinuntahan nila kaagad ang Pete's Whiskey, ang unang casino, na mararating kapapasok pa lamang sa Las Vegas. Naglaro sila ng Black Jack. Mula sa puhunan na tig-bebeinte dolares, sa loob ng isang oras, ay napalago ng tatlo ang puhunan. May titig-tatlong daang dolares na sila. Habang naglalaro ng Black Jack ay nag-uusap sa Tagalog ang tatlo. Ito'y ikinabahala ng dealer. May pinindot na buton sa ilalim ng mesa at di nagtagal ay dumating and dalawang security men. Tumayo ang dalawa sa paligid ng Black Jack table. Iniisip siguro ng dealer na may ginagawang kababalaghan ang tatlo, kung kaya't nananalo. ""Pare ko,"" sabi ni Gogoy. ""Sibat na tayo. Mukhang duda sa atin ang mga mokong!"" Tumayo ang tatlo at nilisan ang casino. Ang mga pumupunta sa Las Vegas ay may pakay na maka-jackpot, manalo ng limpak-limpak na salapi sa kakaunting puhunan. Tuwing may mananalo ng malaki ay nalalagay ang balita sa radyo at TV. Halimbawa, may naghulog ng $1 sa isang slot machine at ang tao'y nanalo ng isang milyong dolares na jackpot. Ganitong balita ang nag-uudyok sa mga taga-ibang lugar na dumayo sa Las Vegas. Ang tatlo ay kumain ng masasarap sa mga sikat na restaurant, nag-check in sa isang bagong-bagong hotel, minasid ang lobbies ng iba pang magagandang hotel, lumangoy sa swimming pool na may alon, likha ng makina na gumagawa ng alon; nanood ng concert ng isang rock star. At tuwing may pahinga o pagkakataon ay sugal ang inatupag ng tatlo. Pinapalad sila sapagka't noong pangalawang araw ay may tig-iisang libo na sila. Kinabukasan sila ay babalik na sa Los Angeles. Limang oras ang layo sa pagitan ng Los Angeles at Las Vegas. Tuwid na tuwid ang freeway at disyerto ang magkabilang gilid kung kaya't nakaiinip ang biyahe. May matitigilang gasolinahan o kainan sa kahabaan ng freeway. Nakatutuwa na may isang freeway exit, papunta sa disyerto, na ang pangalan ng lugar na nakasulat sa sign ay Zzyssx. What a name for a place! Wala ni isang vowel. Nang gabi na bisperas ng kanilang pag-alis sa Las Vegas ay nakatanggap ng tawag sa cell phone si Resty. Ibig siyang makausap ng kanyang kapatid na nasa Filipinas. ""Kuya, malubha ang lagay ng inang."" Balita ng kapatid. ""Nagka-pneumonia siya at nasa intensive care. Kailangan ng pera para sa gamot, doktor, at pambayad sa ospital. Kung maaari, magpadala ka kaagad gamit ang Western Union."" Natulala at nabahala si Resty. ""Magkano ang kailangan?"" tanong ni Resty.  ""One hundred fifty thousand pesos."" Sa dollar ay $3000.00 ang kailangan. ""Wala akong ganoong kalaking salapi,"" sabi ni Resty. ""Pero, hahanap ako ng paraan."" Nang malaman nina Gogoy at Pepe ang problema ni Resty ay walang pag-aatubili nilang ibinigay ang tig-iisang libo sa kaibigan. Nanalo ang tatlo sa sugal at sa isang kisap ay naging hangin ang kanilang panalo. Ang natira nilang cash ay husto lamang na pambili ng gasolina. At sa halip na tumigil sila sa isang mamahaling restaurant upang kumain, ay doon sila kumain sa isang taco truck. Tig-iisang burrito sila at libreng tubig na panulak. Papalabas na sila sa may boundary ng Las Vegas. Ang huling bagay na nakita nila ay ang bagong tayong iskultura. Binasa at binigkas nang malakas ni Resty ang sign sa iskultura: ""Welcome to Las Vegas. Money is not everything. It is the only thing!""  ​"
Sa Kaharian ni Raha Buwaya at Prinsesa Waling-Waling,"Sa isang kaharian noong araw, di kalayuan sa lalawigan ng Kapis, ay kinatatakutan si Raha Buwaya dahil sa siya ay mabangis at hindi nagpapatawad. Makailang ulit nang sumubok ang mga nag-aadhikang pabagsakin siya sa kanyang kapangyarihan, na mga raha rin katulad niya, nguni’t bawa’t pagsubok ay humahantong sa pagkabigo at kapanganyayaan.  Unang-una ay talagang magaling sa labanan si Raha Buwaya at gayon din ang kanyang mga tauhan. Tuloy-tuloy ang kanilang pagsasanay at pag-angkat ng mga paputok mula sa Tsina at pati na ng  mga makabagong paraan sa pakikidigma. Pandirigma ang pangunahing mithiin ng raha.  Matagumpay siya sa pagpapakalat sa paniniwalang siya ay mabangis at hindi nagpapatawad kung kaya’t bago pa lamang lumusob ang mga kalaban ay nagagapi na ang kanilang isipan sa matinding takot. At pangalawa, pinaligiran ni Raha Buwaya ang kanyang kaharian ng pagkataas-taas na bakod na yari sa malalaki at mahahabang buho ng kawayan. At pagkatapos ay nagpahukay pa siya ng moog o ilog-ilogan na kadikit lamang ng bakod at kasing-haba nito ang nasasaklaw na lupain ng haliging-bakod.  Sa tubig ng ilog-ilogan ay pinaglipana ng magulang na raha ang mga alagang buwaya. Sa pinakamataas na bahagi ng kanyang lupain ay doon nagpatirik ng kanyang tahanan si Raha Buwaya, na mula sa malalaking durungawan nito ay natatanaw niya ang buong paligid at agad nalalaman kung may dumarating na di kilala o galing sa ibang kaharian na manglalakbay.  Ginamit ni Raha Buwaya ang kanyang kapangyarihan at karahasan sa pagpilit sa mga lalaki ng kanyang kaharian na isagawa nila ang pagtatayo ng bakod at ilog-ilogan, at pati na ng kanyang marangyang tahanan. Mahabang panahon at maraming pasakit ang ginugol ng mga mamamayan sa paggawa ng mga nabanggit na panukala ng raha. Ang sino mang mahuli na tumatakas o lumalabag sa pinag-uutos niya ay inihuhulog sa ilog-ilogan at nagiging pagkain ng mga buwaya. At marami rin ang mag-anak na nawalan ng ama dahil sa ang buhay nila ay nabulid sa karahasan ng kanilang pinuno.  Dalawa lamang ang katungkulang pagpipilian ng mga lalaki sa kaharian ni Raha Buwaya: Ang maging kawal sa kanyang hukbo o ang maging manggagawa sa kanyang mga pinagagawang panukala. Kung ano ang maibigan ni Raha Buwaya ay nasusunod. Hinangad niya na maangkin ang mga lupaing kanugnog ng kanyang kaharian at iyon ay natutupad, kahi’t na nanlalaban ang mga nagmamay-ari, sa paraang marahas. Hinangad niya na maging asawa ang sino mang babae, sa loob ng kaharian niya o sa kaharian man sa labas ng kanyang lupaing nasasakupan, ang babae ay nagiging kanya sa paraan ring sapilitan. Samantala, sa isang panig ng kapuluan, si Prinsesa Waling-Waling ang susunod na mamumuno sa kaharian ni Raha Matanda. Siya ang kaisa-isang anak na magmamana sa kapangyarihan, kahi’t na siya ay babae, sa oras na pumanaw ang ama . Sa kaharian ni Raha Matanda, malaya ang mga mamamayan.  Nakapamimili sila ng ikabubuhay. May mga nagtatanim sa bukid, may mga nangingisda, may mga nangangahoy at nagtatayo ng bahay, may mga nag-aalaga ng manok at kambing . . . Malaya sila na nakapipili ng mapapangasawa at pati na ng paraan ng pagsamba sa Lumikha; may mga nananalig kay Mohamad at may naniniwala kay Hesu Kristo. Masaya at maunlad ang pamumuhay ng mga nasasakupan. Si Raha Matanda ang may hawak ng huling pagpapasiya kung may tao o pangyayari na nangangailangan ng katarungan. Nguni’t bago ibigay ng raha ang kanyang pagpapasiya ay nakikinig muna siya sa paliwanag ng lahat ng panig, pati na ang patunay ng inuusig. Bibihira ang hinahatulan ng raha ng kamatayan, nguni’t sa mga di maiiwasang pangyayari, ang parusang kamatayan ay isinasagawa sa pamamagitan ng busog at palaso – biglaan at mahinahong pagkamatay sa paraang pagpupunla ng palasong may kamandag ang sima sa puso ng nahatulang nagkasala. Mabait at marunong na pinuno si Raha Matanda. Hindi malaki at hindi malakas ang kanyang hukbo ng tagapagtanggol sapagka’t ang kanyang pakay ay kapayapaan at hindi ang pandirigma. Mapayapa ang mga mamamayan at iginagalang nila bilang “ama” ang raha, ginagampanan nila ang kanilang tungkulin ayon sa pinag-uutos ng batas ng paggalang at pagiging matapat. Magkaiba ang pag-uugali ni Raha Buwaya at ni Raha Matanda. Magkaiba ang paraan nila ng pamamahala. Tanyag sa buong kapuluan ang pagiging marahas ng una; at ganoon din katanyag ang pagiging mapayapa at maginoo ng pangalawa. Ang maraming raha sa iba’t ibang panig ng kapuluan ay humahanga kay Raha Matanda. At kung gaano kalaki ang kanilang paghanga sa kanya ay ganoon naman kalaki ang pagkamuhi nila kay Raha Buwaya. May pagkakaisa ang mga raha na kung sakaling lulusubin ni Raha Buwaya ang kaharian ni Raha Matanda, darating sila upang tumulong at sumalungat sa ano mang maitim na balakin ng malupit na raha. Nguni’t may talino ng matsing si Raha Buwaya – talinong mapaglinlang; isang balakin lamang ang kanyang isasagawa, at hindi ito maituturing na paglusob, at mapapasakanya na ang kaharian ni Raha Matanda. Binalak niya na dukutin si Prinsesa Waling-Waling at turingin ang napakagandang susunod na pinuno ng kaharian na isa sa marami niyang asawa! Sapagka’t malaya nga ang mga tao sa kaharian ni Raha Matanda na isulong at isagawa ang kanilang mga naisin sa buhay, may isang pangkat ng mga mamamayan na may paniniwala sa kapangyarihan ng isip sa ibabaw ng katawan, ang nagpupulong sa kailaliman ng gabi sa isang lihim na kuweba sa may kabundukan. “Ang ibig nating maabot ay ang kakayahang mapamayani ang lakas ng isip sa lakas ng katawan,” paliwanag ng pinakamatandang kasapi ng pangkat. “Karunungan itong angkin ng aking mga ninuno na isinalin sa aking mga magulang at ngayon ay ako na ang may hawak.” Bahagya nang naiilawan ang pook sapagka’t iilan lamang ang may dalang sulo. Nguni’t sa ibig ipakita ng matanda ay naaangkop naman ang kadiliman. “May mga espiritu na gumagala sa ating paligid. Ang iba ay guguluhin ang inyong isip at uutusan kayong gumawa ng masama. Ibig nating makipag-ugnayan sa mabubuting espiritu na makapagtuturo sa atin ng panggagamot sa ating mga kapuwa na may karamdaman. Sila rin ang gabay sa pagkakaroon ng galing na maisagawa ang mga pambihirang kakayahan na hindi magagawa ng pangkaraniwang tao – katulad ng ipakikita ko sa inyo ngayon.” Paliwanag ng matanda. Lumakad ang matanda patungo sa gitna ng bulwagan habang ang lahat ng kasapi ay nakatuon ang mga paningin sa kanya at sa kanyang gagawin. Tumigil na tila bato ang matanda nang ilang sandali at tila rin may inuusal na orasyon. Sa ilang saglit pa ay nagkapakpak ang matanda at nagsimulang umangat at lumutang siya sa hangin. Nahati ang kanyang katawan at naiwan sa lupa ang hati na mula sa baywang hanggang sa paa, samantalang ang hati na mula sa ulo hanggang sa baywang ay nagkapakpak at nahahanda nang makalipad. Wak-wak-wak, narinig ng mga kasapi ang hampas ng pakpak sa hangin; nakita nila ang matanda na lumipad patungo sa bunganga ng kuweba. Sumunod sila at nakita na ang matanda na kakalahati na ang katawan ay lumabas sa kuweba at lumipad nang mabilis papaitaas at nagpaikot-ikot sa kalawakan. “Manananggal” ang tawag sa mga nilalang na napaghihiwalay ang itaas at ibabang hati ng kanilang katawan at nakalilipad na tila mga paniki. Sa araw ay pangkaraniwan ang anyo ng mga nilalang na ito at tumutupad sa kanilang mga gawain. Sa gabi, kung may pakay, ay nagiging “manananggal”. Ang masasamang “manananggal” ay nagkakaroon ng mahahabang pangil at kuko at naghahanap ng dugong mahihigop kawangis ng mga vampira. Pinipili nilang biktima ang mga ina na may sanggol sa sinapupunan. Masarap na pagkain sa kanilang panglasa ang dugo at laman ng di pa isinisilang o kasisilang pa lamang na sanggol. Bumababa sila sa bubungan ng bahay ng mag-anak na may sanggol, umuupo doon, hanggang sa makahanap ng pagkakataon na makuha ang sanggol. Humahaba ang dila nila at ang dilang iyan ay napapalalawit o napadadaan nila sa mga siwang ng bubong o dingding ng bahay at naaabot ang ninanasang sanggol. Ang mga arbolaryo na nakaaalam kung papaano labanan ang “manananggal” ay nagpapayo na takot ang mga impaktong nasabi sa amoy ng bawang at sa sikat ng araw o malakas na liwanag. Makabubuti, payo ng mga arbolaryo, na hanapin kung saan naiwan ang hati ng katawan mula baywang hanggang paa at buhusan ng bubog at basag na kristal ang ibabaw nito. Pagbabalik ng “manananggal” sa kanyang ibabang hati ng katawan ay hindi mangyayari na mailapat na muli ang itaas na hati; siya’y maghahanap ng mapagtataguan nguni’t sa huli ay mamamatay at malulusaw kapag siya ay natamaan ng sikat ng araw. Magbalik tayo kay Raha Buwaya at Prinsesa Waling-Waling. Naisakatuparan ni Raha Buwaya ang pagdukot sa prinsesa. Nguni’t bagama’t bihag niya ang prinsesa ay hindi niya ito maangkin bilang asawa sapagka’t ang dilag ay nanlalaban. May punyal si Prinsesa Waling-Waling at binantaan niya ang mapangahas na raha: “Huwag mo akong sasalingin man lamang. Ang punyal na ito ay babaon sa iyong maitim na puso. At huwag kang gagamit ng dahas sapagka’t hindi mo ako pakikinabangan. Ibabaon ko ang punyal sa aking puso at ako’y mamatay muna bago maging alipin ng isang baliw at isang halimaw!” matigas na pagbabanta ng magandang prinsesa. Paano ililigtas ni Raha Matanda at ng mga kaibigan niyang raha ang binihag na prinsesa? Paano nila mapapasok ang kaharian ng suwail na raha gayong mataas at matibay ang haliging-bakod na nagtatanggol doon, at may moog pa sa paligid na binabahayan ng mga gutom na buwaya? Kung nag-iisip ang mga raha ay nag-iisip din si Raha Buwaya kung ano ang kanyang gagawin. Mula sa kanyang durungawan ay nagmamasid siya at ang kanyang mga tapat na kawal sa tuwina upang mabatid nang maaga pa kung may dumarating na mga tagapagligtas si Prinsesa Waling-Waling. “Mga buhong silang lahat! Walang makapapasok, walang makalalagpas sa itinayo kong harang! Ha, ha, ha . . .” pagyayabang niya. Isang gabi ay nagulantang si Raha Buwaya at ang kanyang mga tapat na kampon sa ingay na papalapit nang papalapit sa kanilang kinaroroonan – Wak, wak, wak, wak . . . Inaaninag nila ang kalupaan upang matiyak kung sino ang dumarating na di inaasahang “panauhin”. Wala silang makitang ano man o sino man. Nguni’t nang sila’y tumingin sa itaas ay saka pa lamang nila nakita ang isang pulutong ng tila mga malalaking paniki na mabilis na lumilipad patungo sa kanilang bakuran. Dumating ang mga “manananggal”upang sagipin ang kanilang prinsesa. May dala-dala silang mga nag-aapoy na sulo at mga paputok at ang mga ito ay inilaglag sa pugad ni Raha Buwaya. Nagliyab ang nasabing pugad, pati na ang mga haligi na kawayan. Malaking sunog ang sumiklab na nakatawag sa pansin ng mga mamamayan. Nagsilabasan sila na may dalang mga gulok, yantok, bato at sari-saring sandata. Ito na ang panahong pinakahihintay nila; ang sunog ay naging hudyat na oras na ng paghihimagsik na magpapatumba sa kanilang malupit na raha mula sa trono ng kapangyarihan. Nagtakbuhan ang mga kawal at pati na ang raha. Palibhasa’y lango sa ininom na alak ay nalito siya sa gitna ng pagkakagulo at sa paglikas ay natisod siya sa isang bato at nahulog sa ilog-ilogan. Naging masarap na hapunan siya ng mga gunugutom nang mga buwaya. Pinagsapi ng mga mamamayan sa iisa na lamang na kaharian ang dati’y dalawang kaharian at ito’y pinamunuan, nang malaon, ng pinakamaganda at pinaka-makataong sultana sa buong kapuluan."
Ang Balikbayan Box ni Doray,"Ayon sa Greek mythology, si Pandora ang unang babaeng nilalang, na nilikha ni Zeus upang maging bukal ng lahat ng masasama at mabubuti sa mundo. Ginawa siyang tagapagtago ng isang kahon, na dapat ay di niya bubuksan; subali't naging maging mausisa si Pandora, binuksan niya ang kahon, at agad-agad, ay kumalat ang sakit, inggit, pagdaraya, pagnanais, galit at lahat ng masasama. Isang bagay lamang ang naiwan sa loob ng kahon - ang pag-asa. Tatlong taong nakipagsapalaran sa Amerika si Doray. Nilisan niya ang Pilipinas at ang minamahal na pamilya sa pag-asang makahahanap ng higit na magandang kabuhayan at kinabukasan sa ""lupa ng gatas at pulot-pukyutan"". Isa siya sa maraming pinalad na pinagkalooban ng U.S. Embassy, sa Maynila, ng visa upang makapamasyal sa Amerika bilang turista. Ang pahintulot na ito ay may bisa lamang nang anim na buwan; samakatuwid, pagdating ng takdang panahon, ang turista na pinagkalooban ng visa ay inaasahang lilisanin ang Amerika at babalik sa Pilipinas o alin mang pinanggalingang bayan. Isa rin si Doray sa marami nating kababayan na, sa halip na bumalik sa Pilipinas, ay nagpasiyang ""magtago"" at makipagsapalaran sa Amerika. Nakataguriang ""TNT"" ang mga kababayan nating katulad ni Doray, na ang ibig sabihin ay ""tago nang tago"". Bagama't hindi sila pinag-uukulan ng panahon at pinaghahanap na isa-isa ng mga kawani ng Immigration, kaugnay sa paglabag sa pinag-aatas ng visa, hindi rin sila maaaring lumantad o maging pansinin, at baka ang makaaalam sa kanilang katayuan ay magsumbong sa Immigration at sila ay madakip. Ang mamuhay nang nag-iisa at malayo sa mga minamahal sa buhay ay mabigat na pagsubok sa katatagan ng layunin at tibay ng loob ng isang nilalang. Lalo na kung ang kinaroroonan ay hindi inibig na puntahan, kundi ito ay atas lamang ng pangangailangan. Sa simula, ang buong panginorin ay kakaiba sa iyong kinagisnan at dati'y nakikita sa araw-araw. Iba ang hugis, kilos, tunog at amoy ng mundong ngayon ay bumabalot sa iyong katauhan. Kailangang ikaw'y managumpay sa pagka-ilang, pagkatakot, at pangungulila. At bagama't ang pagkakaunawa sa bagong mundo ay dumarating nang unti-unti, sa paglipas ng sapat na panahon, ang taong ""nakakulong"" sa pook na hindi angkop sa kanya ay nagiging bihasa at handa sa pakikibaka. Magiliw na tinanggap si Doray, bilang panauhin sa tahanan ng kanyang pinsan na si Rosemary, sa Los Angeles . May isang guest room si Rosemary na masayang ipinagamit sa kanya habang siya ay wala pang tiyak na matutuluyan. Ipinasyal siya ng pinsan sa Disneyland, at makailang ulit, sa baybay-dagat ng Sta Monica. Ipinagamit sa kanya ang telepono, upang makausap ang asawa at mga anak, na naiwan sa Pilipinas. Ipinagmaneho siya sa ilang pinuntahang appointments kaugnay sa paghahanp ng trabaho. Isinama siya sa mga dinners sa restaurants. At sa loob ng isang buwan ay nabuhay siya sa California, sa Amerika, sa pagtatangkilik ng mabait na pinsan. Sinuklian naman ni Doray ang kabaitan ng pinsan sa pamamagitan ng paglalaba at pagpaplantsa sa mga damit ng mag-asawa at sa pag-aayos sa mga gamit sa magulong garahe, bukod pa sa pagluluto at paglilinis ng bahay. Isang umaga, habang nag-aalmusal si Rosemary, kasabay ang asawang Amerikano, ay naulinigan ni Doray mula sa kanyang kuwarto na ang mag-asawa ay tila nagtatalo. -- Please be more understanding, -- mahinang sabi ni Rosemary sa asawa. -- How much longer are we gonna pay for her food and electricity and gasoline? Why can't she stay in the hotel, Im sure she can find a cheap one. -- -- You don't understand, -- pakiusap ni Rosemary sa asawa. Nguni't matigas ang asawang Puti, -- What is the part of paying costlier bills that you don't understand? -- Paglisan ng mag-asawa nang umagang iyon, patungo sa kanilang trabaho, ay gumayak na si Doray na lisanin ang lugar na kanyang naging pansamantalang  tahanan sa humigit kumulang na isang buwan, batay sa narining na usapan ng mag-asawa. Kahi't na hindi niya alam kung saan siya patutungo, dahil sa narining ay nagpasiya na ipagpatuloy ang kanyang paglalakbay. Tinawagan ang pinsan sa telepono upang ipaalam na siya'y may nahanap nang lilipatan, kahi't na wala pa, at nagpaalam dito at nagpasalamt sa kanyang kagandahang- loob. Bago lisanin ni Doray ang tahanan ni Rosemary ay nag-iwan siya ng isang liham na may kalakip na $100 na nagsasaad nang ganito: Hindi man sapat ang halagang ito upang mabayaran ang lahat ng kabutihang ibinigay mo sa akin, ay maluwag sa loob ko na iwanan ang maliit na halaga na aking makakayanan; salamat sa iyo at kay John; tatawag ako sa iyo upang ipaalam ang aking katayuan. Nagkapalad naman si Doray, na sa paglipas ng dadalawang araw pa lamang mula sa paglisan niya sa bahay ni Rosemary, ay nabigyan siya kaagad ng trabaho sa isang tahanan na may maliit na batang nangangailangan ng taga-alaga. Malimit na pangtawid-gutom ni Doray ang isang supot ng mansanas na kanyang nilalasap-lasap sa kanyang maliit na silid kapag nag-iisa. At kahi't na ang mga mansanas ay mapupulang-mapupula at busog na busog sa katas, mababango at kanais-nais ang amoy, ang lasa ng mansanas sa panglasa ni Doray ay isang prutas na mapakla na ang dagta ay naiiwan sa bibig. Pumapatay sa kanyang gana sa pagkain at pumipigil sa kanya na magkaroon ng kasiyahan at sigla sa kanyang bago at kanis-nais naman na karanasan sa Amerika ay ang kanyang pangungulila sa mainit na yakap ng asawa at mga anak. Sila'y naiwan sa Pilipinas. Si Mario, na dalawampung limang taon na niyang katuwang sa buhay, ay namamasukan sa City Hall ng isang malaking lungsod bilang assistant. Ang panganay na anak na si Susan ay nasa kaligitnaan ng pag-aaral sa kolehiyo. At ang bunsong anak na si William ay nagsisimula pa lamang sa kolehiyo. Kung aasa lamang sa kinikita ni Mario ang pamilya ay hindi sapat iyon na magkaroon sila ng maginhawang buhay at mapag-aral pa ang mga bata sa kolehiyo. Mapalad sila sapagka't ang ina at ama ni Doray ay malalakas pa at may kaunting kinikita. Sinasagot nila ang ano mang kakulangan sa pangangailangan, katulad ng pagkain sa mesa. Kinukupkop din nila ang pamilya ni Doray sa kanilang tahanan. Kung kaya't libre na ang upa sa bahay. Nang bagong dating si Doray ay lungkot na lungkot siya. Malimit ay napapaiyak kung nag-iisa. Nawala sa kanyang piling ang asawang karamay sa araw-araw sa gawain at pagsubok sa buhay. Nawala ang bulungan nila ng matatamis na salita, ang haplos at yakap ng asawa pagsapit ng oras ng pagtulog. Gawi niyang ipaghanda ng damit at baon ang dalawang anak sa tuwing umaga na papasok sila sa eskwela. Pag-uwi nila sa hapon ay sabay-sabay silang nanonood ng tv, pagkatapos pagsaluhan ang hapunan. Paminsan-minsan ay pinuputulan niya ng kuko ang anak na lalaki o di kaya ay sinusuklay ang buhok ng anak na babae habang sila'y nagkukuwentuhan. Maliliit na bagay, nguni't bahagi silang lahat ng kanyang alaala ng isang buo at masayang pamilya. Nagpapalungkot din sa kanya ang alaala ng mga bagay na likas sa iniwang pook, sa Baranggay Sta. Quiteria, na malapit sa Tandang Sora. Pagbubukang- liwayway ay lumulutang sa himpapawid ang tilaok ng manok, na tila tahimik na musika na bahagya nang pumupukaw sa mga natutulog. Ang mga unang maririnig sa umaga bukod sa tilaok ng manok ay ang mga huni ng mga ibon, ang atungal ng aso, ang palayaw ng mga nagtitinda ng pang-almusal  - ""Taho!"" . . . ""Mais!"" . . .  ""Puto!"" . . . ""Pandesal!"" At habang gumigising ang lungsod at gumagayak sa isa na namang bagong araw ay umiingay ang paligid sa sama-samang konsyerto ng mga hayop, ng masasayang hiyawan ng mga batang naglalaro, ng kuwentuhan at halakhakan ng mga lalaki at babae, ng himig ng mga sasakyan sa highway at ugong ng tren sa di kalayuan. Nakalulungkot alalahanin ang magkahalong amoy ng simoy ng hanging galing sa dagat at ang sari-saring amoy ng lungsod, kanais-nais man o hindi. Nguni't alang-alang sa mga minamahal sa buhay at sa kanilang ikabubuti ay pinili ni Doray ang hamon ng pag-iisa at kalungkutan. Pinatibay niya ang kanyang kalooban at pinatatag ang pagkatao upang siya'y magtagumpay sa mga pagsubok sa banyagang lupa na piniling maging pangsamantalang tahanan. Ang akala ng mga tao sa Pilipinas ay pumupulot ng pera sa kalsada ang mga kababayang nasa Amerika. Malungkot at mahirap ang buhay sa Amerika. Kahi't na masagana ang pagkain at madaling makabibili ng mga karangyaan sa buhay, gaya ng damit, awto o bahay man, wala namang panahon ang mga tao upang makapagpahinga, makapagbakasyon, makapag-aliw kasama ng pamilya, sapagka't ang lahat ng oras ay oras para sa trabaho. Kayod nang kayod ang mga kababayan nating nasa Amerika, sa kabila ng akala na sila ay laging nag-aaliw at nagpapasarap lamang at namumulot ng pera sa daan. Kayod nang kayod upang makabayad sa mga utang at makapagpadala ng pera at pasalubong sa mga kamag-anak na nasa Pilipinas. Kayod nang kayod upang maka-ipon at nang, pagkatapos nang mahabang panahon, ay makapag-retiro at makabalik sa Pilipinas. Sabihin nang napapaligiran ng karangyaan at masasarap na pagkain at magagandang tanawin ang ating mga kababayan sa Amerika, sila nama'y pagal sa trabaho at lipos ng kalungkutan dahil sa sa pag-iisa. Nang si Doray ay nagsimula nang kumita bilang nanny, sapagka't siya ay live-in nanny, libre ang kanyang pagkain at board and lodging at di niya kinailangan na gumastos sa transportasyon, siya'y nag-iiwan lamang ng maliit na bahagi ng kanyang kinikitang dollars para sa kanyang sarili; at halos lahat ng kinikitang dollars, ay ipinadadala sa asawa't anak. Naging ugali ni Doray, sa buwan-buwan, bukod sa salapi, ang magpadala ng balikbayan box sa kanyang pamilya sa Pilipinas. Ang balikbayan box ay isang kahong yari sa karton, na ang sukat ay 60 x 30 x 30 na pulgada. Pinupuno ito ng sari-saring bagay - gamit sa bahay, canned goods, chocolates, damit, appliances, libro, at ano pa mang bagay na ibig ibahagi ng nagpapadala sa kanyang mga minamahal sa buhay sa Pilipinas. Ito ang pinakamatipid na paraan ng pagpapadala ng regalo sa Pilipinas. Limampung dolyar ang bayad sa bawa't kahon at ang timbang ay hindi tinutuos ng cargo company. Kahi't gaano kabigat ang kahon, at kahi't na ano ang laman ng kahon (maliban sa kung ang laman ay labag sa batas) ito'y inihahatid ng cargo company sa pintuan ng alin mang tahanan sa ilipinas, at ang bayad sa serbisyo ay limampung dolyar lamang, walang labis, walang kulang. Sa kanyang minamahal na asawa ay palaging may padala, sa pamamagitan ng balikbayan box, si Doray na magagarang polo shirts, mga pantalon, relo at pabango, na bawa't isa ay may tanyag na tatak. Naging makisig si Mario sa paningin ng mga babaeng kasama sa trabaho, sanhi ng mga kasuotan at alahas na ""Made in USA"", at idagdag sa kisig ay ang bisa ng salaping galing kay Doray, nagiging kaakit-akit na chickboy si Mario. Halos gabi-gabi ay may isinasama siyang kaibigang babae na inaaliw sa disco at night club, at doon niya inuubos ang mahabang oras at salapi. Humantong ang ganitong pamumuhay sa dako na nahumaling si Mario sa isang ka-opisinang babae, at hinimok niya ito na makipag-live-in sa kanya, lingid sa kaalaman ni Doray at ng mga anak niya. Naging palalo si Mario at hudas sa kanyang mapagtiis na asawa. Sa anak na babae na si Susan, ang laging padala sa balikbayan box ni Doray, ay ang mga libro at magasin na makatutulong sa kanya sa kanyang pag-aaral ng nursing sa kolehiyo. May kalakip din sa balibayan box na mga music cds at dvds ng mga pelikula na mapaglilibangan ng dalagita. Sa dahilang wala ang ina sa kanyang paligid, at ang tatay ay wala sa bahay sa tuwina, naging mapagpabaya si Susan sa kanyang pag-aaral. May mga araw na, sa halip na pumasok sa eskwela, ay naglalagi siya sa mall, kasama ang mga kaeskwela, upang doon mag-aksaya ng oras. May panahon din na uubusin niya ang maghapon sa kanyang silid o sa bahay ng isang kaibigan at doon ay manonood ng pelikula sa tv o makikinig sa kanyang mga cds na walang pakundangan. Malimit na siya ay punahin ng lola at lolo at paalalahanan na dapat ay ituon ang pansin sa kanyang pag-aaral, nguni't naging bingi sa pangaral at mapaghimagsik si Susan. Sa anak na lalaki na si William, nag-ipon si Doray ng sari-saring bahagi ng isang motorsiklo, at ang mga ito'y isa-isang ipinadala sa pamamagitan ng balikbayan box. Sa tiyaga at haba ng panahon ay nakabuo ng isang motorsiklo si William. Naging pang-araw-araw na transportasyon niya ang maganda at matulin na motorsiklo. Gamit niya ito sa pagtungo niya sa eskwela at sa pag-uwi sa hapon. Maingat magpa-andar ng motorsiklo si Wiliam. Nguni't hindi sapat ang pag-iingat kung may nagbabadyang kapahamakan. Minsan ay may taxi na nakasagi kay William. Napatilapon siya mula sa motorsiko at bumagsak sa kalye na una ang ulo. Nabagok ang kanyang ulo sa aspalto at nawalan ng malay. Salamat na lamang sa Diyos at hindi nasagasaan ng mga dumadaang sasakyan si William, habang ito ay nakahandusay sa kalye. Tumigil ang mga sasakyan at may mabubuting tao na tumulong sa kanya. Nadala siya sa ospital, nalapatan ng emergency procedure at nakaligtas naman sa muntik na kamatayan. Sa mga balikbayan box na ipinapadala ni Doray sa pamilya, laging may nakasingit na chocolates, cookies, corned beef, junk food, at iba't iba pang pagkaing-Amerikano, na nakasiksik sa sulok-sulok ng kahon. Ang kanyang ina naman na si Aling Tessie ang nagtatamasa sa mga padalang ito, sapagka't mahilig siyang magkakain ng tsitsirya. Di malaon ay nagkaroon ng mga sintomas ng diabetes at blood pressure si Aling Tessie, at ito ay natiyak ng doctor na sumapit na nga kay Aling Tessie, nang siya'y kumunsulta sa klinika. Nagkasakit si Aling Tessie sanhi ng pagkain ng matatamis at maaalat na pagkaing mula sa Amerika. Naging larawan ng pag-unlad ang pamilya ni Doray. Batid ng mga kapitbahay ang biyayang dumarating mula sa Amerika na nakapagpaluwag sa kabuhayan ng mag-anak. Hindi maitatago ang sunud-sunod na dating ng mga balikbayan box sa tahanan ng pamilya ni Doray. Ang bulag lamang ang di makapapansin sa mga dumarating na malalaking kahon na matingkad na dilaw ang kulay at kinakailangang dalawang lalaki ang bumubuhat dahil sa bigat ng mga ito. Ang mga kapitbahay, dahil sa matinding inggit, ay naging malamig ang pakikitungo sa mag-anak ni Doray. Ang balikbayan box ni Doray ay naging bukal ng paglililo at pagdaraya ng asawa, ng paghihimagsik at kapabayaan ng anak na babae, ng kapahamakan ng anak na lalaki sa motorsiklo, ng sakit ng ina, at ng inggit ng mga kapitbahay. Ang pakay niya ay makapagdulot ng ligaya, kabutihan at ginhawa, ang maibahagi sa mga minamahal sa buhay ang maliliit na pilas ng America; upang maranasan nila, nang bahagya man lamang, ang lasa ng ""gatas at pulot-pukyutan"". Nguni't ang naging bunga nito ay hilahil at kasamaan. Natakot si Doray sa nangyayari sa kanyang pamilya. Nabahala siya sa sunud-sunod na suliranin at kapahamakan na dumating sa kanyang mag-anak. Naramdaman niyang ibig na niyang bumalik sa Pilipinas, upang magampanan niya ang papel ng isang ina at makagawa siya ng mga hakbang upang mapigilan ang patuloy na paglubog ng kanyang pamilya sa malalim na balon ng kapahamakan. Isang araw ay may dumating na limang balikbayan box sa tahanan nina Doray sa Sta. Quiteria. Tuwang-tuwa ang mag-anak ni Doray na mayroon na namang dumating na maraming magagandang padala ang nagsusumakit na ina sa Amerika. Hindi pa nakikita ang laman ng mga kahon ay napapangarap na ni Mario ang mabibikas na damit at sapatos na maipagmamayabang sa mga kaibigan. Nananabik naman ang anak sa mga dvd ng pelikula, at ang kanyang ina at ama, sa mga corned beef na pabortio nilang pang-almusal. Nang buksan ang mga kahon, ang nakita ng pamilya na nilalaman ng mga kahon, ay mga lumang damit na pambabae, mga lumang sapatos at handbag, mga gamit sa kusina, mga retrato at sari-saring abubot na pambahay. Malaking sorpresa! Ano ang ibig sabihin nito, naisip ng bawa't isa. Kumililing ang telepono at may long distance call mula sa Los Angeles. Si Doray ay nasa linya. -- Mario, -- sabi sa asawa, -- uuwi na ako; ang arrival ko ay sa Miyerkoles na darating. Sunduin ninyo ako sa airport. Ang dumating na mga balikbayan box ay naglalaman ng mga kasuotan ko at sari-saring gamit na personal. Ipakilagay na lamang sa kuwarto natin ang mga kahon at ako na ang maglalabas at mag-aayos sa mga nilalaman nila pagdating ko diyan. Kumusta si Susan? Si William? Ang tatay? Ang nanay? Namutla at nagitla si Mario sa naririnig at nakikitang pangyayari. Ang mga bata naman ay nangingiti sapagka't kahi't hindi inaasahan ang mga pangyayari, maluwag sa loob nila na wala nang tatanggaping pasalubong sa pamamagitan ng balikbayan box mula noon, kung ang ina naman nila ay uuwi na. Wala nang pasalubong na hihigit pa sa pagbabalik ng isang napawalay na ina. Sa huli ay napagtiyak ni Doray na ang mahalaga sa buhay ay ang pagkakaisa ng kanyang mag-anak. Mahalaga ang salapi at mahalaga rin ang karangyaan, nguni't ang mga ito ay hindi maaaring maging kahalili ng pagsasama-sama ng pamilya, sa hirap man at sa ginhawa. Mahalaga ang pagiging nandiyan ng isang ina sa tuwing siya ay kailangan ng asawa at anak. Mahalaga ang pagbabantay sa pamilya, bilang ina, at ang pagpapanatili na nagliliyab ang ilaw ng tahanan na nagbibigay-gabay sa landas na tinatahak."
Efren Abueg - Saranggola,"Rading, Paquito, Nelson… pakinggan ninyo ang kwentong ito. May isang lalaki, walong taong gulang. Humiling siya sa kanyang ama ng isang guryon. “Anak, ibibili kita ng kawayan at papel. Gumawa ka na lamang ng saranggola,” wika ng ama. “Hindi ako marunong, Tatay,” anang batang lalaki. “Madali ‘yan. Tuturuan kita,” sabi ng ama at tinapik sa balikat ang anak. Bumili nga ito ng papel at kawayan at tinuruang gumawa ng saranggola ang anak. “Tatay… ibili mo ako ng guryon,” sabi uli ng bata sa ama. “Anak, pag-aralan mo na lamang mapalipad ang saranggola nang mataas. Madadaig mo ang taas at tagal ng lipad ng guryon!” Nainis ang bata sa kanyang ama. “Kinakantyawan ako sa bukid, Tatay,” anang bata. “Anak daw ako ng may-ari ng kaisa-isang istasyon ng gasolina sa bayan… bakit daw kay liit ng saranggola ko!” Nagtawa ang ama at tinapik na naman sa balikat ang anak. Tinuruan nga ng ama ang bata ng higit na mataas na pagpapalipad ng saranggola, pati na ang pagpapatagal niyon sa kalawakan. Nalagpasan nga ng saranggola niya ang ilang guryon. Ang iba namang guryon na lumipad nang pagkataas-taas ay nalagutan ng tali at nagsibagsak, bali-bali ang mga tadyang, wasak-wasak. Minsan sa pagpapataas ng lipad ng kanyang saranggola, napatid ang tali niyon. Umalagwa ang saranggola. Hinabol nilang mag-ama iyon at nakita nilang nakasampid sa isang balag. “Tingnan mo…hindi nasira,” nagmamalaking wika ng ama. “Kung guryon ‘yan, nawasak na dahil sa laki. Kaya tandaan mo, ang taas at tagal ng pagpapalipad ng saranggola ay nasa husay, ingat at tiyaga. Ang malaki ay madali ngang tumaas, pero kapag nasa itaas na, mahirap patagalin doon at kung bumagsak, laging nawawasak.” Nakalimutan na ng batang iyon ang tungkol sa saranggola nang maging katorse anyos siya. May iba na siyang hilig; damit, sapatos, malaking baon sa eskwela, pagsama-sama sa mga kaibigan. “Anak… dalawang sapatos lamang ang gagamitin mo sa pasukang ito. Kung masira, saka na papalitan. Magtitipid ka rin sa damit at huwag kang gasta nang gasta. Hindi madaling kitain ang salapi,” pagunita ng kanyang ama. “Kawawa nga ako, Tatay,” katwiran ng bata. “Anak ako ng tanging may-ari ng istasyon ng gasoline at machine shop sa bayan natin, pero ang itsura ko… parang anak ng pobre.” “Disente ka naman, a. Malinis ang damit mo, husto ka sa mga gamit sa eskwela at husto ka rin sa pagkain. Hindi dapat sobra sa mga pangangailangan ang isang kabataang tulad mo. Hindi natututuhan ang pagtitipid.” Hindi naunawaan ng bata ang paliwanag ng ama at nagkaroon siya ng hinanakit dito. Tinipid siya sa lahat ng bagay, hinigpitan sa pagsama-sama sa mga kabarkada at madalas, pinatatao sa istasyon ng gasolina at pinatutulong sa machine shop kung araw na walang klase. “Pinahihirapan talaga ako ng Tatay,” puno ng hinanakit ang tinig na pagsusumbong ng bata sa ina. “Kaisa-isa pa naman akong anak, ang turing niya sa akin… parang ampon!” “Hindi totoo ang sinabi mo, anak,” malumanay na sansala ng kanyang ina sa paghihinanakit niya sa ama. Alam mo mataas ang pangarap niya para sa iyo.” “Bakit? Ano ang gusto niya para sa akin?” “Ibig niyang maging mahusay kang inhinyero.” Hindi na kumibo ang bata at hindi rin napawi ang hinanakit niya sa ama. Gayunman, hindi siya makapaghimagsik dito. Iginagalang niya ito at pati ang kanyang ina. Nang labingwalo na siya napagkaisahan ng kanyang mga barkada na kumuha sila ng commerce. “Mabuti ‘yon. Magsama-sama tayo sa isang unibersidad,” mungkahi ng isa sa limang magkakaibigan. Pumayag siya. Ngunit nang kausapin niya ang ama, tumutol ito. “Inoobserbahan kita, anak. Hindi mo hilig ang commerce. Palagay ko mechanical engineering ang bagay sa iyo. Tanungin mo ang iyong ina.” Masama man ang loob, sumangguni pa rin siya sa ina. “Hindi sa kinakampihan ko ang iyong ama, anak. Pero sa tingin ko….engineering nga ang bagay sa iyo. May machine shop tayo…sino ba ang magmamana niyon kundi ikaw?” Nasunod ang kanyang ama at napilitan siyang tumiwalag sa kanyang barkada. Napag-isa siya sa pag-aaral sa lunsod at ngayong binata na siya, hindi na hinanakit kundi paghihimagsik sa ama ang kanyang nadarama. “Ayoko nang mag-aral, Inay,” sabi niya sa kanyang ina nang dalawin siya nito sa dormitoryo. “Tipid, pagtitiis, kahihiyan lamang ang dinaranas ko rito. Bakit ako ginaganoon ni Itay? Gusto ba niya akong pahirapan?” Pinayapa ng kanyang ina ang kanyang kalooban. “Magtiwala ka sa amin, anak. Wala kaming gagawin ng iyong ama kundi makabubuti sa iyong hinaharap.” “Makabubuti ba sa akin ang magmukhang basahan at magdildil ng asin?” “Makabubuting matuto kang magtiis. Pagkatapos mo naman ng pag-aaral at magtagumpay ka sa hanapbuhay, magiging magaan sa iyo ang lahat.” “Bakit kailangan ko pang magtagumpay? Hindi ba’t ipamamana ninyo sa akin ni Itay ang ating kabuhayan?” “Totoo iyan, anak…pero paano mo mapauunlad ang ating kabuhayan kung hindi mo alam ang mga hirap sa pagtatayo niyan?” Hindi maintindihan ng binata ang sinabi ng kanyang ina, subalit naisip niyang makapagtitiis pa siya. Isinubsob na lamang niya ang ulo sa pag-aaral. Nakatapos naman ng inhinyerya ang binata. Hindi siya pangunahin sa klase, ngunit sa pagsusulit sa gobyerno, nakabilang siya sa nangungunang unang dalawampu. “Ngayon anak…bibigyan kita ng limampung libong piso. Gamitin mo sa paghahanapbuhay,” sabi ng kanyang ama nang makuha na niya ang lisensiya bilang mechanical engineer. Namangha siya. “Akala ko…ako na ang hahawak ng ating machine shop pagkatapos ko ng pag-aaral,” nawika niya sa ama. “Bata pa ako, anak. Kaya ko pang mag-asikaso ng hanapbuhay na iyan. Saka ibig ko, magpundar ka ng sariling negosyo.” “Bakit pa, Itay? Mayroon na tayong negosyo.” “Mabuti na ‘yong makatindig ka sa sarili mong mga paa.” Tinanggap niya ang halagang ipinagkaloob ng ama. Humiwalay na rin siya ng tirahan sa mga magulang. “Alam kong malaki ang hinanakit mo sa iyong ama. Gayunman, ibig kong isaisip mong, ang kinabukasan mo ang lagi niyang inaalala.” Ngunit may lason na sa kanyang isip. Hindi na siya nanininwala sa sinabi ng kanyang ina. Naging lubos ang paghihimagsik niya sa kanyang ama. Nagtayo siya ng isang machine shop sa dulo ng kanilang bayan. Agad-agad siyang pinagsadya ng kanyang ama. “Bakit hindi pa sa ikatlong bayan ka nagtayo ng machine shop? Magkukumpetensiya pa tayo rito.” “Akala ko ba’y bahala na ako sa buhay ko, Itay?” Natigilan ang kanyang ama. Saka napapailing, nag-iwan pa ito ng salita bago lumisan. “Kung sa bagay…mabuting magturo ang karanasan!” May isang taon ding nagtiyaga ang binata sa pamamahala ng kanyang maliit na machine shop sa dulong bayan. Kakaunti ang kanyang parokyano dahil higit na malaki ang machine shop ng kanyang ama at mahusay ang mga tauhan nito. Nagkautang tuloy siya ng labindalawang libo sa mga kinukunan niya ng materyales. Nang hindi siya makabayad, inilit ang mga makinang kanyang ginagamit. “Nabigyan na kita ng pang-umpisang puhunan. Hindi ka sumunod sa mungkahi ko na umiwas sa kumpetisyon. Subukin mo namang maghanap ng puhunan sa sarili mong pagsisikap.” Noon nagsiklab ang binata. Nakalimutan niya ang paggalang sa mga magulang. Dumabog siya sa harap ng ama. “Ano kayong klaseng ama? Bakit ninyo natitiis ang inyong anak? Kasiyahan ba ninyong makitang nahihirapan ako?” “Ibig kong matutuhan mo ang lahat ng nangyayari sa buhay na ito. Hindi madali ang mabuhay sa mundo, anak.” “Hindi ba kaya may mga magulang ay para gumaan ang buhay ng mga anak?” “Ang ikagagaan ng buhay ng mga anak ay wala sa mga magulang kundi nasa mga  itinuturo nila sa mga ito.” Nagkahiwalay ng landas ang mag-ama. Naglayas ang binata nang hindi man lamang nagpaalam kahit sa ina. Nagpalipat-lipat sa kung saan-saang trabaho hanggang pagkaraan ng limang taon, nakaipon siya ng sampung libong piso at nakabili ng maliit na machine shop. Kumuntrata siya ng paggawa ng tambutso sa isang auto assembler at kumita siya nang malaki. Sa loob ng tatlong taon, gumawa na rin ang machine shop niya ng mga partes ng kotse. Ang dugo ay dugo, anang kasabihan, kaya dinadalaw ang lalaki ng kanyang may edad nang ina. Isang araw, dumating ito sa kanilang bahay, gaya ng dati may pasalubong sa tatlong apong lalaki. “Ibig ng Itay mong makita ang kanyang mga apo, pero hindi siya makadalaw dahil sa hinanakit mo,” sabi ng kanyang ina. “Kinalimutan ko na, Inay, na nagakaroon ako ng ama!” Umiyak ang kanyang ina. “Kung gayon… baka hindi na kayo magkita, anak!” nawika nito bago umalis. Sa tindi ng hinanakit, hindi pa rin niya binigyang-halaga ang bulalas na iyon ng kanyang ina. Nagpakagumon siya sa trabaho, naghanap pa ng mga bagong kontrata hanggang sa loob pa ng dalawang taon, kilala na ang kanyang machine shop sa Pasay. Isang araw, hindi niya dinatnan ang kanyang asawa at tatlong anak sa bahay. “Nasaan sila?” usig niya sa katulong. “Umuwi ho uli sa probinsya. Patawirin daw ho ang inyong ama!” “Umuwi uli? Bakit, lagi ba sila roon?” Tumango ang tinanong na katulong. “May dalawang ulit na hong regular silang nagpupunta roon. Dinadalaw ang inyong matanda.” May poot na sumiklab sa kanyang dibdib. Nanlambot siya sa galit. Ngunit sa pagkaunawang patawirin ang kanyang ama, nagbalik sa kanyang isip ang masasayang sandali sa piling nito. Nagunita niya ang pagpapalipad nila ng saranggola. “Wala sa laki ng saranggola ang pagpapalipad at pagpapatagal niyon sa itaas, nasa husay, tiyaga at ingat iyan!” Magdamag siyang hindi mapalagay. Lagi niyang naiisip ang sinabing iyon ng kanyang ama. Kinabukasan, sakay ng kanyang kotse, nagbalik siya sa bayang sinilangan. “Patay na siya!” bulalas ng kanyang asawang umiyak sa kanyang dibdib. May nabugnos na moog sa kanyang puso. Nahalinhan ng pagsisisi ang hinanakit. Nilapitan niya ang ina at sa pagkakayakap dito, umiyak siya nang marahan, kasamang nagdadalamhati ang lahat ng himaymay ng kanyang laman. “Huwag kang umiyak… namatay siyang walang hinanakit sa iyo.” Anas ng kanyang ina. “Wa-walang hinanakit?” “Oo, anak… dahil natupad na ang pangarap niya. Nasa itaas ka na. At sabi niya sa akin, pati sa asawa mo… nakatitiyak siya na makapananatili ka roon.” Nang lapitan niya ang kabaong ng ama at tunghayan ang mga labi nito, parang lumundag ang kanyang puso at humalik sa pisngi ng yumao. Kasunod niyon, nagunita na naman niya ang pagpapalipad nila ng saranggola. “Wala sa laki ng saranggola ang pagpapalipad at pagpapatagal niyon sa itaas. Hayaan mo… tuturuan kita!” paliwanag na ama.            Rading, Paquito, Nelson…tandaan ninyo ang kwentong iyan. Kwento ‘yan namin ng inyong namatay na lolo. Kwento naming dalawa."
Mga Kuwento ng OFW - Liham Ni Kadama Para Kay Madam Bruha,"Dear Madam Bruha, Kamusta? Dapat ba kitang kamustahin? Ay, oo nga pala dalawang taon na ang nakalipas mula nang makalaya ako sa tahanan mo. Na miss mo kaya ako?  Naalala mo kaya ang pagpapahirap mo sa akin sa tahanan mo?  Dami kong tanong ano?  Alam ko na lagi mo akong bukambibig sa mga bago mong biskara, na dati may kadama ka na kumokontra sa batas mo. At di basta-basta naniwawala sa ka-plastikan ng ugali mo! Kay tagal na panahon din ang serbisyong ginawa ko sa pamilya ninyo, kung di ko lang mahal ang mga apo mo,  ay naku!  Di ako tatagal ng ganun kahabang taon sa pamamahay mo. Sa bawat banat mo na mga kasinungalingan na ibinato mo sa akin, pati pagnanakaw ng ballpen? Ano? Kahit may diamante pa iyan na binili mo sa Ducan ay di ko kukunin! Mahirap lang ako pero, pinalaki ako ng magulang ko nang marangal. Hay, naku!  Utak mo kay dumi lahat nalang sa paningin mo ay puro mali at masama. Pati pananamit ko kulang nalang na takpan ko ang aking mata, dahil laging linya mo ay HARAM!  Sa puntong iyan sang-ayon ako dahil ayaw ko rin na mabastos sa pamilya mo, lalo na sa mga barako ng bahay mo kahit alam ko na di sila bastos na tao, andun pa rin ang respeto ko sa sarili ko at sa pamilya mo. Teka, naalala mo ba ang kadamutan mo sa pagkain? Kahit kailan ay di ko makalilimutan na sa pamamahay mo, naranasan ko ang mag halungkay ng pagkain sa basurahan! At ang kubos mo na bigay sa umaga na kailangan ko pang hatiin at ilagay sa aking bra! Para gawing pantawid gutom pag sikmura ko ay kumakalam dahil may kandado ang puti mong kaldero. Dinig ko lagi ang dakdak mo sa kada abot mo sa isang pirasong kubos at dalawang kutsaritang gatas na: PATAY GUTOM! Di ka man lang naawa sa payatot kong katawan na hahabol sa tatlo mong apo at puyatan na magdamagan dahil ako ang nagmistulang ina ng mga bata!  Sabagay wala ka talagang awa taliwas sa maamo mong mukha ay kademonyahan naman ang ugali mo!  Kaya, iyan ang rason na walang mga katulong na tatagal sa pamamahay mo kundi ako lang!  Natiis kita ng limang taon, apat na buwan at limang araw! Kabisado ko talaga ano? Salamat sa mga pasakit na naranasan ko sa kamay mo, di man pisikal kundi ang pagpatay sa pagkatao ko. Dahil sa iyo Bruha na Madam natuto ako na mas maging matatag sa bawat hamon ko sa buhay bilang OFW. Kung gusto mo alamin buhay ko ngayon?  Ito isa pa rin na KADAMA dito sa QATAR. Pero, isang malayang inday na makagalaw na walang kadena at posas sa kamay at paa. Ganito pala ang ang makalaya ano?  Ang sarap ng pakiramdam parang may isang milyong tinik na nabunot at natanggal sa pagkatao ko. Na kahit kailan ay hindi ko na makikita ang pagmumukha mo. Pero, teka bago ko pala makalilimutan ito,  ’di ba lagi mong dasal lagi na sana mamatay ako o ‘di kaya’y maghanap ako ng amo na na sasaktan ako? Well, nagdilang demonyo ka talaga.  Hindi man ako namatay, pero wagas din ang sampal na naranasan ko sa una kong amo dito na katulad mo ay halang ang kaluluwa dahil pareho kayong walang puso! Pero, sabi ko naman sa iyo na makapal na ang kalyo ng mukha ko, kaya daplis lang ang sakit! Di ko na lang sasabihin sa iyo na umiyak ako dahil baka maglulundag ka sa tuwa at atakihin ka pa nang hindi oras. Bago ko pala tapusin ang liham na ito, nais ko pala ipabasa sa iyo ang ginawang sulat ng anak mo;  na tunay kong amo,  si Sir,  na laging sunod-sunuran sa gusto mo. Letter Of Appreciation: I’m here by this letter acknowledge Mrs. Jovelyn Bayubay for her excellent work under my sponsorship from March 2005 till May 2010. Mrs. Jovelyn provided my family during this time love and care especially my three kids, where she was their loving nanny. She helped in their growing up, doing their school homework, and helping in english teaching which was great. She was a very hard working person with great potential in learning new things in terms of all house management which include cleaning and cooking with patience and persistence. Simlpy Jovelyn in those five years was family. Thanks a lot Jovelyn. Wish you all the best. Hamad Juma Sabay abot sa liham na iyan , kalakip ang 500 dirhams na bunos sa limang taon at mahigit na serbisyo. Isang pasasalamat ko sa anak mo. At isang karangalan sa pagkatao ko na naging bahagi ako sa pagpapalaki ng mga apo mo. Hanggang sa susunod!  Sana maging mabuti ka nang tao sa mga katulong mo!  Pahabol pala, bago mo idikit ang iyong tainga sa pinto ng CR, siguraduhin mo na ‘di ka hihinga para ‘di ka mahalatang nasa tapat ka ng pinto; lagi ka kasing huli sa style mo na iyan. Ang iyong Ex Kadama, Jovelyn"
Ang Kaibigang Alien,"SI ANTON AY ISANG SCREENPLAY writer na ang hanapbuhay ay ang magsulat ng script para sa pelikula. Palagi siyang nakapako sa harap ng kanyang computer at sulat nang sulat hanggang makabuo ng script. Wala siyang opisinang pinupuntahan nang araw-araw, katulad ng marami; wala siyang oras ng trabaho, at wala rin siyang tiyak na kinikita. Ang kanyang daigdig ay isang mesa sa tabi ng bintana. Kung siya'y sinisipag, magdamag siyang nagsusulat. Sa araw naman, siya ay tulog o kalahating-tulog, kalahating-gising habang ginagawa ang mga bilin ng Mrs. -- kaunting laba dito, kaunting luto doon, kaunting linis . . . habang ang asawa ay nasa trabaho. Oo, si Mrs. ang may palagiang trabaho at ang nagsusumikap na manunulat ay siyang minsan ay may project, at kung minsan ay wala. Nabasa niya ang mga akda ni Carl Sagan, ang sikat na astronomer. -- Isang malaking kayabangan,-- wika ni Sagan, -- na maniwalang ang mundo lamang ang maaaring magtangkilik ng buhay. Milyun-milyon ang bituin sa kalawakan at malaki ang pagkakataon na may iba pang mga mundo na tumatangkilik din ng buhay sa paligid ng mga bituin, na kagaya ng ating mundo.-- Mahilig si Anton na magbasa ng mga tungkol sa UFO. -- Ang mga iyan kaya ay ang mga sasakyang pagkalawakan ng ibang nilalang na galing sa ibang mga mundo na ayon kay Sagan ay nagkalat sa cosmos? -- pinag-iisipan ni Anton nang malimit. Ang bahay ni Anton at kabiyak na si Marisa ay nasa gilid ng isang bundok sa bulubunduking lungsod sa California na ang pangalan ay Laguna Beach. Dahil sa mataas ang kinaluluklukan ng bahay nina Anton at Marisa ay tanaw sa malayo ang Dagat Pacifico mula sa malalaking durungawan. Sa kalayuan pa ng dagat ay matatanaw din ang maliit na isla na kung tawagin ay Catalina Island. Sa gabi, habang si Anton ay nagsusulat at sa malimit na pagkakataon na siya ay napapamulagat, sa madilim na tanawin ay nakakikita siya ng mga tila bulalakaw, mga palaso ng liwanag na nagmumula sa kalangitan at sumisibat patungo sa dagat at saka nawawala. Sabi ng mga eksperto sa UFO, at sila'y na-interview sa tv nang minsang nanonood si Anton, mayroon daw airport ang mga alien at ito daw ay nasa ilalim ng dagat sa pook na nasa harapan lamang ng Catalina Island at kay lapit sa Laguna Beach! -- Kay palad ko naman, -- iniisip ni Anton, -- kay lapit ko sa daraanan ng mga aliens. Magandang istorya sana ang magagawa ko kung may makakaibigan akong isang alien. -- Isipin natin na ang alien ay nasa kalagitnaan ng dagat, sa pagitan ng Catalina Island at Laguna Beach. Pagtingin ng alien sa kabundukan ng Laguna Beach ay makakikita siya ng isang natatanging liwanag at ito'y ang ilawan na nagmumula sa durungawan ng isang bahay, ang bahay ni Anton. Paniniwala ni Anton, -- Tiyak, makikita ng alien ang ilawan ko na sa magdamag ay sumisikat dahil ako'y gising at nagsusulat. Ang natatanging tao sa Laguna Beach na gising at bukas ang ilaw hanggang sa kalaliman ng gabi ay natatanging ako lamang. -- Gising, Anton, -- sabi niya sa sarili. -- Nagpa-pantasya ka na naman! Nakikipag-chat din si Anton sa internet sa tuwing nagpapahinga sa pagsulat. Maraming tao na di rin natutulog sa magdamag katulad niya, na nasa iba't ibang lugar sa Estados Unidos o sa mundo, na ang libangan ay ang makipag-chat sa katulad nilang may insomnia rin, ang nakikipag-talastasan sa pamamagitan ng computer. -- Anton, kumusta ang gabi mo? -- lumitaw ang bati sa screen ng computer. Ka-chat niya ang isang misteryosang babae na nasa New York daw siya at gumagamit sa pangalang Black Widow. -- Okay, naman, -- sagot niya, sa paraang pa-chat; itina-type ang sagot sa keypad ng computer at ipinadadala ang mensahe na lumilitaw sa screen sa pamamagitan ng pag-click sa buton na Send. -- At ikaw, Blackie, kumusta ang gabi mo? -- balik niya. -- Heto, nag-aapoy ang katawan, kahi't na 0 degree dito sa New York. Alam mo ba na ang kalaban ng apoy ay apoy din? Anton, sabihin mong nag-aapoy din ang katawan mo. Ibig kong manggaling sa iyo - na nag-aapoy din ang pakiramdam mo at uhaw na uhaw . . .at ibig mo na ang init ko at init mo ay magsalpukan, maglikha ng higit na malaking apoy, darangin tayo kapuwa sa kaligayahan, hanggang sa maging magkayakap na mistulang aso at usok tayo. -- pahayag ng ka-chat. Napapailing na lamang si Anton sa kabaliwan ng babaeng ito. Nguni't sumasakay na lamang siya kahibangan. May ka-chat din si Anton na si Buddy. Tila cowboy ang dating. Barako ang mga pananalita at kuru-kuro. Taga-Texas daw siya. Nagpadala pa ng photo attachment - retrato niya na may cowboy hat na suot sa ulo nguni't hubad naman ang buong katawan, at sa ibaba ay may suot na Speedo lamang. -- Padalhan ko rin daw siya ng retrato ko, -- bulong ni Anton sa sarili. -- Malamang na bakla itong si Buddy! Pinaka-normal na marahil sa mga kaibigan ni Anton sa internet ay ang lalaking may pangalang Rexor. Ang kagandahan sa internet ay nagkakaroon ng contact ang mga magkakakilala, magkakamag-anak o di kaya'y magkakaibigan; sa paraan lamang ng pagpapalitan ng mensahe mula sa isang computer, patungo sa isang computer. May mga napupuntahan din, na websites ang tawag, sa internet na makakikilala ng mga bagong kaibigan. May website ukol sa mga mahihilig sa pakikipagkaibigan. May website ukol sa mga mahihilig sa pulitika, sa science, sa comedy, sa negosyo at kung anu-ano pang kinalilibangan o pinagi-interesan ng mga tao. Nakilala ni Anton si Rexor sa website ukol sa mga mahihilig sa UFO. Natutuhan niya ang pagkatao ni Rexor batay sa mga palitan nila ng mga balita at kuru-kuro. Hindi siya katulad ng iba niyang ka-chat o ka-kontak sa internet na abnormal ang dating, walang saysay ang sinasabi, at nasa internet lamang upang magpalipas ng oras. Malawak ang kaalaman ni Rexor at malawak din ang nararating nilang mga paksain sa kanilang pakikipagtalakayan. Ni minsan ay di nagkuwento si Rexor ng tungkol sa kanyang sarili o sa kanyang pamilya. Hindi rin alam ni Anton kung ano ang itsura ng ka-chat niya. Hind ito iyong nagvo-volunteer na magpadala ng retrato, kahi't na hindi naman hinihingian. Sa isang dako ay bukas na libro ang paglalarawan ni Rexor sa mga paksaing pinag-uusapan nila; nguni't sa kabilang dako ay malihim siya pagdating sa paglalahad ng tunkol sa kanyang sarili. Ang website sa UFO ay lugar para sa talakayan tungkol sa science at space travel at unusual occurrences. Kung may buhay sa ibang planeta? Paano makapaglalakbay sa kalawakan? Paanong malalagpasan ang bilis ng liwanag upang marating ang malalayong planeta at paano magkakaroon ng hustong fuel at fuerza upang makabalik sa lupa sa panahon ng isang buhay? Makarelihiyon din si Rexor. Ang sabi niya -- ang lahat sa relihiyon ay maipaliliwang ng science at ang lahat sa science ay maipaliliwanag ng relihiyon. Ang science at relihiyon ay iisa lamang, ayon sa kanya. Kaya sila magkaiba ay dahil sa ito ang makitid na pagkakaalam ng tao, mababaw pa ang kaalaman at abot ng isipan ng mga taong nabubuhay sa mundo sa pangkasalukuyang panahon. Si Marisa, ang Mrs. ni Anton, ay isang nurse. Namamasukan siya sa isang ospital na di kalayuan sa kanilang bahay. Masasabing malawak ang kaalaman ni Marisa tungkol sa balangkas ng katawan ng tao, sa mga iba't ibang organs at kung paano sila gumagana, sa mga mahihimalaing katangian ng utak at dugo. At dahil sa ang kanyang gawain ay ang tulungan ang mga maysakit na gumaling kaagad, batid niya ang mga gamot at kung ano pa mang lunas ang mabibisa sa paglaban sa iba't ibang karamdaman. Mapalad si Anton sapagka't si Marisa ang kanyang tagapag-alaga sa tuwing siya ay matamlay at may dinaramdam sa katawan. Maganda si Marisa; makinis ang balat, mahaba at itim na itim ang buhok, di kataasan at maganda ang pangangatawan. Di pangkaraniwan ang kulay ng kanyang mga mata - na tila nag-aagaw na asul at berde. Mataginting ang kanyang boses na tila boses ni Ariel, ang serena sa Little Mermaid. At kung kumilos ay kay gandang tingnan - tila pasayaw ang hakbang at nakabibighani ang kilos ng ulo at kamay. May isa lamang bagay na naiiba kay Marisa - may anim na daliri ang kanyang kanang kamay. Kapag siya ay tumuturo, makikitang ang kanyang hintuturo ay kambal na daliri. Kapag napag-uusapan ang daliri, binibiro siya ni Anton at nasasabing, -- taga-ibang planeta ka marahil. -- Mayroon bang Diyos? Sa paksa na ito ay sabi ni Rexor --- Ang Diyos ay nasa Cosmos, siya'y naging tao, bumisita sa mundo, ipinako sa kurus, nabuhay nang muli, at suma-Cosmos muli. Mayroon bang langit? Sabi ni Rexor -- Ang langit nga ay ang Cosmos at nararating lamang ng mga karapat-dapat; sapagka't may paraan kung batid mo ang paraan. Sa Bethlehem ay may lumitaw na makislap na bituin. Ano iyong bituin na iyon? -- Bituin ba o sasakyang pangkalawakan? -- sabi ni Rexor. Bakit nakapaglakad sa tubig si Hesus? -- Himala ba o anti-gravity. Bakit napagaling niya ang maysakit at napatayo ang patay?! -- Muli, maaaring himala, maaaring magnetic cellular restoration. Maraming gabi ang lumipas na ang katalakayan ni Anton sa internet ay si Rexor. -- Kailan kaya tayo magkikita nang personal? -- tanong ni Anton sa kaibigan. -- Huwag kang mag-alaala, makikita mo rin ako sa tamang panahon, -- pahayag ni Rexor. Minsan ay may lumabas na balita na may retrato pang kasama sa front page ng National Reporter na may nabitag na alien, di umano, ang mga sundalong Aleman. Pandak ang alien, malaki ang ulo, tila walang ilong, at makitid, hindi bilog, ang mga mata. Naging paksa ito ng chat nina Anton at Rexor. Sabi ni Rexor, -- ang paniniwala ko ay fake ang retrato. Ang National Reporter ay isang tabloid at di kapani-paniwala ang mga balita. -- Kung may mga alien sa mundo, ang paniniwala ko ay di mag-iiba ang anyo nila sa anyo ng tao, -- patuloy ni Rexor. -- Sila ay may katawang tao, nguni't iba ang programa ng kanilang pag-iisip. Ang pakay nila sa mundo ay upang mapabuti ang kalagayan ng tao. Sila'y tila mga anghel na isinugo ng Panginoon sa mundo upang magmasid at magbantay at mabigyan ng kaligtasan at kabutihan ang sangnilalang. Kumbinsido si Anton na may saysay ang sinasabi ni Rexor. -- Matanong kita, kaibigan, -- sabi ni Anton, -- may mga tao sa kasaysayan na pambihira ang nagawa sa ikabubuti ng sangnilalang; halimbawa sina Jonas Salk, na nakadiskubre ng antibiotic; si Michael Gorbachev na nagbigay ng demokrasya sa Russia; si Andy Grove na nag-imbento ng chip sa laptop computer; at kung dadako pa tayo sa higit na matandang panahon at kung sino-sino ang mga taong dakila na nagpabuti sa mundo, kabilang diyan si Hesu Kristo. Mga taga-ibang planeta ba sila? -- Ano ang palagay mo? -- sagot ni Rexor, na isa ring tanong. Isang alien si Rexor. Sugo mula sa planetang Herta. Isang alien siya, kabilang sa marami, na nakikihalubilo sa mga taga-mundo. Ang bawa't isa sa kanila ay may takdang atas sa mundo. Ang atas ni Rexor ay ang magbigay ng gabay at tiyakin ang tagumpay at kaligtasan ni Anton - isang piling-piling nilalang na batay sa kanyang galing sa pagsulat ay makalilikha ng isang akda, na isasapelikula, at magpapamulat sa isipan ng mga tao at magpapabago sa takbo ng buhay sa mundo. Ang Herta ay ang kambal na planeta ng mundo. Ito'y nasa rurok ng kalawakan, sa isang orbit na di napakalapit sa kanyang araw at di rin napakalayo; may tubig, hangin, kalupaan, puno, isda, pagkain, mga kimikal at mineral na tumatangkilik ng buhay. Higit na matanda kaysa mundo ang planetang ito, kung kaya't ang mga taga-roon ay may paraan upang makapaglakbay sa malalayong destinasyon sa bilis na libong ulit ang bilis kaysa liwanag. Tila paham ang bawa't nilalang sa Herta -- malawak ang kaalaman, malaginto ang mga puso, at mapagmahal sa kapayaan. Pakay nila na ang mundo ay makaabot sa antas ng sibilisasyon kagaya ng sa Herta - na ang mga tao ay di maghihirap, di magkakasakit, di malilipol ng digmaan o sakuna. Sila ang nagbigay ng gabay kina Einstein, Salk, Madam Curie, Gorbachev at lahat ng dakilang nilalang na ang likhang-isip ay nagpabago sa takbo ng buhay sa mundo. Sa Bibliya, ang isang gabay na katulad ni Rexor ay tinaguriang anghel, angel de la guardia. Lumipas ang panahon, nabuo ni Anton ang kanyang obra maestra - isang kasaysayang pampelikula. Lumagda siya sa kontrata na nagbigay daan sa pagsasapelikula at pagpapalabas nito sa lahat ng sinehan sa buong mundo. Ang buod ng kasaysayan ay ang pagkakatuklas ng isang astronomer ng isang planeta na masasabing kakambal ng Earth. Ang balita na ang tao ay hindi nag-iisa sa kalawakan ay gumimbal sa mundo. Nahati ang mga mamamayan sa dalawang kampo - ang isa ay sang-ayon sa paghahanda sa digmaan, kung sakaling lulusob ang mga taga-ibang planeta. Samantalang ang isang kampo ay sang-ayon sa pagkakaroon ng contact at mapayapang pakikipag-ugnayan. Disyembre 29 ng taong yaon ang takdang world premier ng pelikula ni Anton. Natapos ni Anton ang pinakamalaking proyekto sa kanyang buhay at natamo niya nang tiyak ang isang lugar sa hanay ng mga influential persons na ang kuro-kuro ay pakikinggan ng madla. +B61 Tapos na rin ang misyon ni Rexor sa mundo. Sa di kalayuang panahon ay lilisan na siya pabalik sa Herta. Sa araw ding yaon, Disyembre 29, ay pinakamalapit ang distansya ng Herta mula sa mundo, batay sa wormhole theory. Sa araw na iyon ay sasakay si Rexor, lulan ng kanyang UFO; ito'y papailanlang sa kalawakan at sisibad patungo sa planeta niyang kinabibilangan. Sa huling pagpapalitan nina Rexor at Anton ng kumustahan sa email, nagpaalam ang alien sa pagsasabing, – ... tapos na ang aking misyon, ako'y maglalakbay at mawawala nang matagal. Paalam muna, kaibigan. Nang gabing paalis na si Rexor, tumayo siya sa kanyang kinaroroonan, itinapat ang mukha sa lugar ng Laguna Beach; itinaas ang kanang kamay at itinuro ang hintuturo, na kambal din katulad ng sa Mrs. Ni Anton, sa nasabing pook. Sa madilim na paligid ay kumikislap ang mga mata ni Rexor at akmang nakikipag-usap sa pamamagitan ng isip lamang. Sa tahanan ni Anton, malapit nang mag-alas tres ng umaga. Mahimbing na natutulog si Anton sa kanyang silid. Madilim at tahimik ang paligid. Si Marisa ay nasa durungawan, nakatayo, nakaharap sa Dagat Pacifico, na ang kanang kamay at kambal na hintuturo ay nakatapat sa pook na kinaroroonan ni Rexor. Kumikislap sa dilim ang mga mata ni Marisa at ang kanyang ayos ay akmang nakikipag-usap na di bumubukas ang bibig at tila sa pamamagitan ng isip lamang nakikipagtalastasan. Rexor: – Hunuwoq, gulutu hu su huz Uswes. (Kapatid, bahala ka na kay Anton.) Wozuhos de usk huszusk wukidnuz uw hutokwuvus. (Tiyakin mo ang kanyang tagumpay at kaligtasan). Marisa: – Hunuwoq, dulut su dulut he vo Uswes. Losqo he vozu nuguguzuus (Kapatid, mahal na mahal ko si Anton. Hindi ko siya pababayaan). Makalipas pa ang ilang minuto ay may sumibat na liwanag na biglang lumitaw mula sa dagat, gumuhit sa madilim na kalangitan at saglit na lumiit sa paningin, naging tila bituin, hanggang sa mawalang tuluyan sa kalawakan.   percivalcruz@yahoo.com"
Walang Kamag-anak sa Pag-ibig,"Natatandaan ko si Kaka Mundo. Panganay na kapatid siya ng nanay ko. Ang Lola Cion ko ay nakapag-asawa nang makalawa, mangyari ay namatay ang unang asawa. Si Kaka Mundo ay unang anak sa unang asawa at ang nanay ko ay bunsong anak sa pangalawa. Bata pa ako noon. Sa tuwing pista sa Tundo ay pumupunta kami sa bahay ni Kaka Mundo. Kaugalian noon sa Tundo na kung pista, kaarawan ng Santo Ninyo, ang lahat ng bahay ay may handa. Kilala man o hindi, ang mga dumadayo ay tinatanggap sa kanino mang bahay upang makakain ng masasarap na pagkain. May sinasabi sa buhay si Kaka Mundo. Mekaniko siya ng sasakyan. Mahusay pa siya sa negosyo. Si Kaka Mundo, nakita ko, ay hari ng mga jeepney drivers noong araw. Siya ang may-ari ng humigit-kumulang na sandaang jeepneys. Maliliit pa ang mga jeepney noon, nagsasakay lamang ng siyam, kasama na ang tsuper; ngayon ay malalaki at mahahaba na ang mga jeepney – nagsasakay ng mga dalawampu’t pitong katao, kasama na ang tsuper. Ang plaka ng maliliit na jeepney noon ay may titik na AC, ibig sabihin ay “Auto-Calesa”. Upang makilala ang mga jeepney ni Kaka Mundo, ginawa niyang berde ang kulay ng lahat ng jeepney na pag-aari niya. Sa pook na pinaghihintayan ng jeepney ay karaniwang mayroong “kristo”.  Siya ang tumatawag sa pansin ng mga sasakay at nagbabalita kung saan patungo ang jeepney. Binabayaran siya ng tsuper ng kung ilang peseta kapag napuno na ng pasahero ang jeepney. Tundo noon ang tirahan ng mga may sinasabi sa Maynila. Di pa sikat noon ang Quezon City at Makati. Nasa Tundo ang mga kalakal at ang pier ng mga bapor na pumupunta sa Bisaya at sa Amerika. Nasa Tundo rin ang Divisoria, ang pinakamalaking pamilihan ng lahat ng pangangailangan. May kasabihan noon, kung ano man ang hinahanap mo, sa Divisoria mo matatagpuan. Kung saan pumaparada ang mga jeepney sa gabi ay doon din naroroon ang talyer ni Kaka Mundo. Siya mismo ang nangangasiwa sa pag-aayos sa mga jeepney kung ang mga ito ay nasisira, doon sa talyer na iyon. Nang bata pa ako, sa tuwing bibisita kami sa aking Kaka Mundo, ay kailangang magmamano ako sa kanya, bilang tanda ng pagbati at paggalang sa matanda. . . kahi’t na nangingitim sa dumi at puno ng langis ang kanyang kamay. Nasisilip ko sa isang silid ng talyer na nagbibilang ng pera na iniintrega ng mga tsuper ang asawa ni Kaka Mundo, kasama ang isang katulong. Noong panahong iyon ay papel ang pera, hindi metal. Pagkabilang ng pera ay pinaplantsa nila, gamit ang plantsang pangtuwid sa lukot na damit, ang dagsa-dagsang singko sentimos, diyes sentimos, beinte sentimos – mga perang papel na may iba’t ibang kulay. Mayroong diyes sentimo na metal na napakaliit at karaniwang itinatago ng mga tao sa taynga, sa halip na ilagay sa bulsa. Nagugunita ko ang istorya ng isang napaka-sexy na babae na sumakay sa jeepney. Maikli ang palda at ang suot na blusa ay talaga namang nakatatawag pansin dahil kita ang lusog ng kanyang mga bundok. Nang bababa na ay nagsabi ng, “Para na, mama. Sa tabi l’ang.” Sabay dukot ng diyes sentimos na nasa kanyang kanang taynga. Ang pasahe noon ay diyes sentimos. Kaya nga may paalaala sa loob ng jeepney na nagsasabi ng: “Upong diyes po lamang”. Pakiusap ito sa mga babae na kung umupo ay patagilid, tuloy ay wala nang espasyong maupuan ang bagong kasasakay na pasahero. Isa pang paboritong paalaala na mababasa sa loob ng jeepney ay: “God knows hudas not pay.” May anak na lalaki si Kaka Mundo; si Eddie, Kuya Eddie ang tawag ko. Wala siyang hilig na mag-aral. Natural na ang kinahantungan niya ay ang pagiging mekaniko at katulong ng tatay niya sa talyer at sa pagpapatakbo ng negosyo ng jeepney. Samantalang ang isa pang anak na lalaki, si Dengdeng, ay naging abogado at kumandidato pa sa pagiging konsehal sa Tundo. Nagkaroon si Dengdeng ng mga kabayong pangkarera na inilalaban sa mga hipodromo ng San Lazaro at Santa Ana. Hindi nabuhay nang matagal ang asawa ni Kaka Mundo. Palibhasa ay may katabaan, siya ay nagkaroon ng sakit sa puso; at nang lumaon ay iyon ang kanyang ikinamatay. Malaking babae at malapad si Kakang Goneng. Nagpagawa pa ng kabaong na espesyal para sa kanya dahil di siya husto sa karaniwang kabaong. Nalungkot sa pag-iisa si Kaka Mundo. Nawala ang gana niya sa pagtatrabaho at napabayaan ang negosyo. Nasa kamay ni Kuya Eddie ang ikalulunas ng kalungkutan ng kanyang ama. Isinasama niya ang ama sa kanyang mga lakad. Nakilala ni Kaka Mundo ang kasintahan ni Kuya Eddie na ang pangalan ay Lumeng. Maputi si Lumeng at maamo ang mukha. Maikli ang buhok kahi’t na noong mga panahon na iyon ay mahabang buhok ang uso. Masasabing si Lumeng ay babaeng makabago. May mga panahon na si Lumeng ay bumibisita sa bahay nina Kaka Mundo at Kuya Eddie. Tumutulong siya sa mga gawaing bahay. Nagluluto at nagbabantay kay Kaka Mundo, tila nars na tagabigay ng gamot at inumin ng matanda. Kahi’t anong alaga at pang-aliw ang subukan nina Kuya Eddie at Lumeng ay di nagkakabisa sa aking Kaka Mundo. Palagi siyang malungkot at walang sigla. Isang araw ay nasabi ni Kuya Eddie, “Tatay, palagay ko ay dapat kayong mag-asawang muli. Bata pa kayo at malakas pa.” “Anak, setenta na ako, paano naman naging bata? Sino pa ang magkakagusto sa akin?” sagot ni Kaka Mundo. Marami pa ang iibig kay Kaka Mundo. Kahi’t na ang mga bata-batang mga babae ay iibig sa kanya. Sapagka’t kahi’t na siya ay sitenta anyos ay maganda pa ang pangangatawan ni Kaka Mundo. Maskulado siya at malalakas ang mga bisig. Maganda ang tindig at kung lumakad ay mabilis. Higit sa lahat ay mayaman si Kaka Mundo. May kaya siya sa buhay – may mga jeepney na araw-araw ay nag-uuwi ng libo-libong pisong kita sa kanyang bulsa. Malaki ang kanyang bahay at mayroon pang mga paupahang accessorias sa Tundo. Ang iibig kay Kaka Mundo ay tiyak na giginhawa ang buhay. Dahil sa malimit na pagbisita ni Lumeng at pag-aalaga kay Kaka Mundo ay nagkaroon ng malapit na pagkikilala ang dalawa. Unti-unti ay nagkakaroon ng interes kay Lumeng si Kaka Mundo. Sa tuwing lalapit ang magandang babae upang tulungan siyang makainom ng gamot o di kaya ay ng refresco na malamig na tubig o katas ng buko ay nalalanghap niya ang nakahuhumaling na pabango ni Lumeng. “Kung mag-aasawa akong muli ay isang kagaya ni Lumeng ang aking hahanapin. Kung di l’ang sana nagkasundo na si Lumeng at si Eddie. . .” bulong ni Kaka Mundo sa sarili. “Tatay, lumabas kayo ng bahay. Mamasyal kayo. Ayain ninyo ang inyong mga kaibigan at maglibang kayo,” payo ni Eddie. “Kung alam mo lamang, anak; ang magpapaligaya sa akin ay naririto sa bahay palagi. Hindi na ako kailangang pumunta pa sa malayo. Nguni’t papaano ang gagawin ko. May interes ako kay Lumeng, nguni’t siya ay kasintahan mo na!” Sabi ni Kaka Mundo sa kanyang sarili lamang. Isang araw ay hindi na nakapagpigil si Kaka Mundo. Nang tiyak niya na si Eddie ay abala sa pagkukumpini ng jeepney, nagtapat siya kay Lumeng. “Mang Mundo, baka gutom na kayo, handa na po ang pananghalian,” paanyaya ni Lumeng. “Lumeng, ang gutom ko ay hindi sa pagkain, kundi sa pagmamahal. Anong gagawin mo kung sabihin kong may pagtingin ako sa iyo?” tanong ni Kaka Mundo. Namula ang mukha ni Lumeng. Hindi nakapagsalita kaagad bago nagsabi ng, “Mapagbiro kayo Mang Mundo.” Paglipas ng ilang linggo ay nagbalik ang dating sigla ni Kaka Mundo. Nakukuha na niyang sumipol at kung minsan ay umaawit pa habang nagkukumpini ng jeepney. Naging masipag siyang muli at mapag-alaala sa kanyang negosyo. Napansin ni Eddie ang malaking pagbabago sa kilos at kalagyan ng pag-iisip ng ama. Paano ay pumayag ang babaeng nakursunadahan niya na sila ay lumabas at mag-aliw. Ilang gabing sunud-sunod na sila ay nagpupunta sa pasyalan – sa Luneta o di kaya ay sa tabing-dagat. Kumakain sa restaurant. Nagsasayaw sa night club. Pagkatapos ay nakahahanap sila ng pag-iisa sa silid ng isang motel at doon ay nagkakaroon ng katuparan ang pagsisilakbo ng kanilang mga damdamin. Maligaya na si Kaka Mundo nguni’t sa kabilang dako ay binabagabag siya ng kanyang konsyensya. Sabi niya sa sarili, “Kaawa-awa naman si Eddie. Paano ko kaya sasabihin sa kanya ang nangyayari? Naging Hudas ako sa sarili kong anak!” Isang araw ay nag-usap ang mag-ama. Sabi ni Kuya Eddie, “Tatay, nagpasiya kami ni Lumeng na magpakasal na. Nagpasiya kami na magpakasal sa susunod na buwan.” Muntik nang ibuga ni Kaka Mundo ang kahihigop na kape. “Magpapakasal kayo ni Lumeng!? Anak, hindi mo alam ang iyong ginagawa.” “Bakit, Tatay, kapuwa kami may edad na ni Lumeng. Tiyak na alam namin ang aming ginagawa.” Sagot ni Kuya Eddie. “Ang ibig kong sabihin ay . . .” at ipinagtapat ng ama sa anak ang mga nangyari. “Patawarin mo ako, Eddie. Ako ang minamahal ni Lumeng at ang pagpayag niya na makipagkasal sa iyo ay wala sa kanyang loob.” “Kung gayon ay kayo ang magpakasal sa kanya sa susunod na buwan. Handa ba kayo?” tila hamon na ibinato ni Kuya Eddie sa kanyang tatay. Sa araw na pinagkasunduan ay nagkaroon ng malaking kasalan sa katedral ng Santo Ninyo sa Tundo. Sabay ikinasal ang mag-amang Kaka Mundo at Kuya Eddie ko. Si Kuya Eddie kay Lumeng na kanyang matagal nang kasintahan. Si Kaka Mundo kay Loleng, ang kakambal ni Lumeng, na siyang naging nars niya at kapareha sa sayawan at sa pugad ng pag-ibig. Binalak nina Kuya Eddie at Lumeng ang lahat. At ang paglilinlang ay nagbunga ng maganda."
Ang Pitong Anak na Babae ni Sultan Liwanag,"Maunlad ang pulo ng Pulang Lupa dahilan sa mahusay na pamumuno ni Sultan Liwanag. Ang mga taga-roon ay may kani-kaniyang gawain at katangian.              Sa kabundukan ay may mga nagbubungkal ng lupa upang makahanap ng ginto at pilak. Sa kapatagan ay naghahabi ang mga kababaihan ng mga kayo na maseselan ang uri o di kaya’y may itinatampok na burda o desenyo. Gumagawa sila ng mga banig, buslo, at kung anu-ano pang maipagbibili o mapagkakabuhayan. Ang mga lalaki ay abala sa pagpapalago ng pananim sa bukid o di kaya ay sa paggawa ng mga malalaking balanghay o sasakyang-pangdagat.           Masasaya ang mga tao sapagka’t sila’y may ikinabubuhay, sagana sila sa pagkain at pangangailangan, at higit sa lahat, sila ay may kalayaan. Matalino at maunawaing pinuno si Sultan Liwanag.           Dumadaong sa pampangin ng Pulang Lupa ang mga dayuhan na mula sa Tsina at Indiya. Sinasadya nila ang pulo upang dito ay makipagpalitan ng paninda. Dala nila ay mga pinggan, alahas, pulbura, at kung anu-ano pang doon lamang sa kanilang bansa niyayari. Pinagpapalit ang mga ito sa mga likha ng mga taga-Pulang Lupa. Kung di man palitan ay nangyayari ang bilihan na gamit ang salaping yari sa bakal na noon ay uso na.           Matanda na si Sultan Liwanag. Ayon sa kaugalian, susunod sa kanya bilang pinuno ng kanyang lipi, ay ang kanyang pinakamatandang anak.            Pito ang anak ni Sultan Liwanag at lahat sila ay babae. Ang pinakamatanda at dapat na magiging tagapagmana ng trono ay si Prinsesa Luningning. Sa kasamaang-palad, hindi maaaring maging sultana si Prinsesa Luningning sapagka’t siya ay isinilang na may kapansanan. Isip-bata siya. Humigit-kumulang na ang prinsesa ay apatnapu’t limang taong gulang na, nguni’t ang kanyang isip ay katumbas ng isip ng sampung taong gulang na bata. Mahal na mahal ni Sultan Liwanag ang prinsesang may kapansanan, nguni’t hindi niya maaaring hirangin siya bilang tagapagmana ng kanyang trono.           Iyan ang kasalukuyang alalahanin ni Sultan Liwanag. Paano niya maisasalin ang kapangyarihan sa kanyang anak bago siya bawian ng buhay? Gagawin ba niyang sultana ang susunod kay Prinsesa Luningning, batay sa katandaan; o mag-iiba siya ng paraan ng pagpili ng tagapagmana?             Nagpasiya si Sultan Liwanag na mag-iiba siya ng paraan ng pagpili ng tagapagmana. Ibabatay niya ang pagpili sa talino at galing, sa halip na, sa kung sino ang nakatatanda.            “Ano mang sandali na kayo ay nakahanda na, ipaalam sa akin, at kayo’y bibigyan ng pagkakataong ipakita ang inyong talino at galing,” payo ni Sultan Liwanag sa kanyang pitong anak na babae.           Ang pitong anak na babae ay nagkaroon ng masasabing pantay-pantay na pagtuturing at pagmamahal ng ama. Silang lahat ay dumaan sa pag-aaral sa ilalim ng pagtuturo ng mga matatalinong guro sa pulo. Silang lahat ay nakarinig at nakabasa ng mga kasaysayang kapupulutan ng dunong at magagandang kaugalian mula sa mga dayuhang galing sa Tsina at Indiya. Silang lahat ay dumaan sa pagsasanay sa paggamit ng sandata at pakikipaglaban, kung sakaling sila ay mapapaaway. Higit sa lahat, ang ama ay nagpakita sa kanilang lahat, kung papaano magiging mahusay na pinuno ng kaharian; gayon din naman, ang mabuti at kapaki-pakinabang na pakikipag-negosyo sa mga Intsik at taga-Indiya.           Sa kabila ng lahat, ang bawa’t isang anak na babae, ay may kani-kaniyang naiibang ugali, hilig, at katangian.           Si Prinsesa Sibat ang maliksi at malakas na anak ng sultan. Sa alin mang gawain ibig niyang siya ang nauuna. Kung kaya't sa hiningi ng sultan na pagsubok ay agad siyang nagkusang-loob na mauna.           Iniharap niya sa sultan ang tatlong lalaki na sa buong kaharian ay bantog sa bilis, lakas, at tapang. Ang una ay hinamon ng prinsesa ng takbuhan. Ang pangalawa ay ng palakasan, ang paghatak sa nakasingkaw na sampung kalabaw. Ang pangatlo ay ng paligsahan sa katapangan.            Sa karera at sa hatakan ng mabigat ay nanalo ang prinsesa laban sa mga lalaki. Gayon din, nanalo siya sa pagdakot at pagsilo ng buwaya, na katibayan ng katapangan.           Nasiyahan ang sultan sa kanyang nakita.           Pagdating kay Prinsesa Paraluman ay nakita ng sultan ang pambihirang katalinuhan ng anak pagdating sa paggamit ng isip. Magaling siya sa paggamit ng abakus, sa numero, at sa pagbibigay kalutasan sa mga palaisipan at talinghaga. Siya na ang may pinakamaraming aklat na nabasa sa buong kaharian. Siya lamang ang anak na ipinadala ng ama sa Tsina upang doon ay mapag-aralan ang astronomika.              Sa mga gabing pusikit ang dilim at nakalitaw nang maliwanag ang lahat ng bituin, iniipon ni Prinsesa Paraluman ang mga bata upang maipakita sa kanila ang ganda at dami ng mga kumikislap sa malawak na kalangitan. Tuloy ay nauunawaan ng mga bata ang mga lihim ng universo.                    Ipinahayag ni Prinsesa Paraluman sa ama ang kanyang katangian at dahilan kung bakit siya ang nararapat na maging tagapamana ng trono. At ang sultan ay nalugod.           Si Prinsesa Mabini ay nagpa-alaala sa ama na ang kanyang galing ay sa larangan ng pananim at paghahayupan. Sa kanyang pamumuno ay hindi magugutom ang mga tao. Siya ang utak sa likod ng masasaganang ani ng palay at bungang-kahoy sa mga bukirin. Malulusog ang mga kalabaw, kabayo, kambing at baka na ginagamit ng mga magsasaka sa pag-aararo at sa paglalakbay; at sila ring pinagmumulan ng pagkain ng bayan sa hapag-kainan.           Si Prinsesa Matuwid naman ay inihayag sa ama ang kanyang galing sa paggawa at paghawak ng pera, sa komersyo. Siya ang naatasan ng sultan na maningil ng buwis sa bawa’t sasakyang-dagat na dumadaong sa kaharian. Iginagalang siya ng mga dumarating na taga-ibang lupain at, hanggang siya ang kausap nila, ay magpapatuloy ang magandang takbo ng komersyo at ng mabuting pagkakaunawaan ng mga taga-Pulang Lupa at mga dayuhan. Ang sultan ay nag-isip nang malalim.            Si Prinsesa Makahiya ay may galing sa panggagamot. Sa kanya lumalapit ang mga taong nagkakasakit at, sa tulong ng mga natutuhan sa mga dayuhan at pagsubok sa sari-saring halaman, ay may lunas siya sa iba’t ibang uri ng karamdaman. Sa katunayan ay si Prinsesa Makahiya ang dahilan kung bakit ang sultan, bagama’t may edad na, ay nananatiling matalas at malakas. May ipinaiinom na katas at ipinakakain na halamang-gubat si Prinsesa Makahiya sa kanyang ama na pinagmumulan niya ng pambihirang lakas at mahabang buhay.           Ang pinakabunso sa mga anak na babae, palibhasa ay pinakamura ang kanyang isipan, ay ang pinakamamahal ng lahat. Hindi maipapantay ang kanyang talino kung ihahambing sa talino at katangian ng mga nakatatandang kapatid.           Nguni't kailangan ding lumahok sa paligsahan si Prinsesa Maputi, sapagka’t iyon ang utos ng ama, kahi’t na wala siyang hangarin na makipagtagisan ng talino sa mga nakatatandang kapatid. Wala siyang nagawa kundi magpakilala ng ano mang gawain o galing niya.           Kinausap niya ang mga kapatid na sila ay pumayag at tumulong sa kanya sa paglikha ng isang pagtatanghal na kinabibilangan ng mga kanta at sayaw. Ang pagtatanghal ay iaalay sa sultan, sa kanilang ina, at sa mga mamamayang nasasakupan.            Sila ay susunod sa kanyang ituturong kanta at sayaw at magsusuot ang mga kapatid ng iba't ibang makukulay at masasayahing damit-pang-tanghalan sa gabi ng palabas. Ang mga kapatid ay masayang pinagbigyan ang kanilang bunso.           May mga batang lalaki at babae na isinali ni Prinsesa Maputi sa palabas, na silang tutugtog ng bandurya, gitara, tambol, at flawta; ayon din sa kanyang pagtuturo at pamamatnubay. Ang palabas ay mabubuo ng magagandang musika at tagpo mula sa simula hanggang sa katapusan, salamat sa galing ng mga magsisiganap.            Inipon ni Prinsesa Maputi ang mga babae sa kaharian upang bumuo ng koro at pangkat ng mananayaw; habang ang mga kalalakihan ay pinagawa niya ng mga palamuti, upang maging kagila-gilalas ang tanghalan, pati na ang paghahanda ng mga kuwitis na sa dulo ng palabas ay sisigabo sa himpapawid.           Dumating ang gabi ng pagtatanghal. Nalibang at namangha ang sultan at ang buong kaharian. Nagandahan ang lahat sa pagtatanghal. Buong gabing nagpatuloy ang kasayahan, ang pagsasalu-salo, at ang pag-iinuman ng tuba. Hindi pa nangyari ang ganoong napakagandang karanasan sa kasaysayan ng nasabing lupain.           Nang dumating na ang panahon ng pagpapasiya ay hinirang ng sultan si Prinsesa Maputi, ang bunsong anak, bilang susunod na pinuno.           “Magiging mabuting pinuno si Prinsesa Maputi,” sabi ng sultan. “Batay ito sa galing niya sa pagsasama-sama sa galing ng iba't-ibang tao upang makabuo ng isang balakin. Nahikayat niya kayo na tumulong at gumanap ayon sa kanyang binabalak, hindi ba? May kani-kaniya kayong galing at katangian. Kung ihahambing sa inyong nalalaman ang sa kay Prinsesa Maputi ay pangkaraniwan lamang ang kanyang talino, dala ng kanyang edad at kakulangan ng karanasan; nguni’t ipinakita niya na ang kanyang kakayahan ay ang mapagbuklod ang mga taong may iba’t ibang galing at sila’y mapasunod niya na magtulung-tulong tungo sa iisang layunin.”             Sumang-ayon ang lahat sa hatol ni Sultan Liwanag at mula noon ay ibinigay nila ang kanilang buong pagtitiwala at pagtatangkilik sa darating na pamumuno ni Prinsesa Maputi.      Pcc2213la"
Augusto de Leon - Gusto Kong Maging Anawnser,"Nakatayo si Daniel sa mesa, tuwid na tuwid at walang kagatul-gatol na sumigaw. “Isang bagyo ang natanawang palapit nang palapit at ang nakatanaw ay palayo nang palayo!” “Hoy, bata ka!” ang sigaw ng inang si Charing na nagkukumahog na hinigpitan ang pagkakabigkis sa tapis na nakalaylay na. Ilang hakbang lang at narating ang mesang kinatatayuan ng anak na anim na taong gulang. Nag-aalala na baka mauyot at mahulog mula sa kinatatayuan. May kataasan din ang mesang mabuway na at pagewang-gewang dahil hindi man lamang kasi kumpunihin ng asawang si Dencio na walang ginawa kundi ang bumarkada gayong may pamilya na.  “Naku! Yang ama mo, agang-aga ay wala na naman. Delfin, anak, sunduin mo nga sa kanto ang ama mong batugan.” Utos sa anak na pitong taong gulang na nasusugo na kahit sa tindahan para bumili ng suka o mantika. “Opo,” sagot ni Delfin at patalilis na sumunod para sunduin ang ama. Hinarap ni Charing ang anak na bunso at ibinaba. “Huwag ka nga anak tumutuntong sa mesa baka ka mahulog. Ano’t sigaw ka nang sigaw diyan na parang mamamahayag sa radyo at telebisyon?” “Kasi po, gusto kong maging anawnser eh. Tulad po ng napapanood ko telebisyon at iyon ang sinasabi kapag may balita.” Ang sagot ni Daniel. “Teka anak, ulitin mo nga ang sinabi mo.” “Heto po,” muling tumindig, tuwid na tuwid at malakas na binigkas. Isang bagyo ang natanawang palapit nang palapit at ang nakatanaw ay palayo nang palayo.” Umumis lamang ang ina at nagtanong. “Saan mo naman natutuhan ang sinabi mong iyan?” “Wala po,” sagot ng anak. “Naimbento ko lang po.” Dugtong nito.  Muling napangiti si Charing sa sagot ng anak. Naisaloob na parang may kinabukasan ang anak niyang ito. Marunong. Naisip na kung ganito sana si Delfin na listo ay hindi na kailangang ulitin ang Grade I. Nagtataka naman siya kung kanino nagmana itong si Delfin gayong siya naman ay nabibilang sa sampung marurunong sa kanilang klase noong nag-aaral pa siya at si Dencio naman ay hindi naman bobo, batugan nga lamang pero maabilidad pagdating sa pagkakakwartahan kaya kahit paano ay nakararaos sila sa araw-araw. Minsan man ay hindi sila sumala sa oras magmula nang magsama sila. Muling tinanong ang anak. “Daniel, ano ang gusto mong maging pag laki mo?” Di ba sabi ko po sa inyo, anawnser!” May pagmamalaking sagot sa ina. “Ah oo nga pala. Gusto mo ring maging katulad ko ha! Laging nakasigaw sa ama mong batugan. O sige maglaro ka na lang at tuturuan kitang magtatalak mamaya,” pagbibiro ni Charing kay Daniel. “Huwag ka na lang uling sasalta diyan sa mesa.” Muling bumalik si Charing sa kanyang paglalaba. Habang kinukusot na maigi ang mga nilalabhan ay naalala niya ang paninisi ng kanyang ama kung bakit si Dencio pa ang napili niyang samahan gayong marami namang namintuho sa kanya na mas mabuti ang estado sa buhay kaysa kay Dencio. Sapul sa mula kasi ay antipatiko na ang kanyang Papa dito. Napabuntong-hininga at parang nagkamali nga yata siya kay Dencio. Sa kabila ng lahat ng pagtitiis niya ay tila nawawalan na ng saysay ang pagsuway niya sa kanyang mga magulang. Hindi man lamang kasi niya kinakikitaan si Dencio ng pagsisikap para mabura ang maling akala ng kanyang Papa. Parang sinasadya na nito na kalabanin ang kanyang Papa. Kilala ang ama niyang si Meyor Valentin Lusong-ajon ng Bayan ng Sto. Cristo. Ang kanyang Mama naman ay Prinsipal sa elementarya bago pa siya sumamang magtanan kay Dencio. Simula noong maging Meyor ang kanyang Papa ay pinapagbitiw na ang kanyang Mama bilang Punong Guro. Wala raw kasing haharap sa mga bisita at gusto ng kanyang Papa na ang kanyang Mama ang umasiste dito. Ayaw niya ng sekretaryang babae kaya ang kanyang Mama ang tumayong private secretary. Naputol ang kanyang pagmumuni-muni nang dumating ang inutusang si Delfin na nagkakamot ng ulo at hindi kasama ang pinakakaon. “Nasaan ang ama mo?” may pagkainis na usisa ni Charing sa anak. “Ayaw pong sumama, sabi sandali lang at susunod na,” ang sagot ni Delfin. Lumipas ang isa, dalawa, tatlong oras, nakapagtanghalian na at noong oras na iyon ay mag-oorasyon na ay walang Denciong dumating. “Ay naku!” Talagang ang amo mong iyan ay mabubungangaan ko na naman mamaya. Pihong lasing na naman iyan!” Binalingan ang dalawang anak at, “kayong dalawa ay magsipaglinis ng katawan at mabuti pang tayo ay maghapunan na,” naghain si Charing at silang tatlo ay kumain na, hindi na hinintay si Dencio at matapos magligpit ng kinanan ay nagtungo sa salas at nagbukas ng TV para manood ng balita. Ang dalawang bata naman ay dumeretso sa kanilang kwarto at naghaharutan. Maya-maya ay sumigaw na naman itong si Daniel at narinig ni Charing ay, “Isang drayber ng jeep ang matuling tumakas matapos makasagasa. “Hit and Run” at ang nasagasaan ay lasug-lasog ang laman at durug-durog ang mga buto. Marami ang mga nakasaksi nguni’t isa man ay wala man lamang nagmalasakit na kumilos para habulin ang drayber.” Sa narinig ni Charing ay kinabahan ito at naalala niya ang asawang si Dencio na nasa labas pa. Baka kung napaano na si Dencio niya at ito ang tinutukoy ng nagbabalita. Hindi nga pala niya ito narinig o napanood sa TV, naidlip pala siya saglit at sabay tindig tinungo ang kabilang silid. Kay Daniel niya pala narinig ang balitang iyon. “Saan mo nabalitaan ang sinabi mo? Totoo ba ito at sino ang drayber, ang nasagasaan? Sunud-sunsod na tanong ni Charing kay Daniel. Natatawang sumagot si Daniel. “Imbento ko lang po iyon. Hindi po totoong tao ang nasagasaan ng drayber kundi kamatis, Hehehe!” ani Daniel. Lihim na napangiti si Charing at ngayon ay kalmado na, naisip niya na madalas na rin siyang maluko ng kanyang anak na si Daniel. Lumabas na siya ng kwarto ng mga bata at tiningnan ang pinto sa harap at sinigurong nakakandado na ito pati na ang mga bintana. Iniwan niyang hindi nakakandado ang pinto sa kusina para pag dumating si Dencio ay hindi na siya maabalang pagbuksan ito. Nakahanda naman ang pagkain sa mesa kung sakaling makaisip kumain ang asawa. Bumalik na siya sa kanilang silid at dinig na dinig niyang naghaharutan pa ang dalawang anak. “Hoy, matulog na kayo at tama na iyang harutan, baka kayo magkasakitan’” pasigaw na saway ni Charing. Maya-maya ay muling narinig ni Charing ang malakas na boses ni Daniel at winika ay, “Isang ulo ng tao ang natagpuang nakasilid sa sako. Kasama ay putul-putol na katawan nito nguni’t nawawala ang isang kamay. Tinatayang biktima ito ng “salvage” Ang mga Barangay Tanod na nakakita ay hindi madampot ang pugot na ulo ng biktima sapagka’t ayon sa kanila ay nandudura.” Pagkasabi nito ay bununtutan ng malakas na tawa. “Daniel, ano ba iyang pinagsasasabi mo?” tanong na pagalit ni Charing. “Inay, nagpaparaktis lang po ako, hahaha!” sagot ng bata. “May karugtong pa po iyon’” aniya. “Ano na naman?” muling tanong ng ina. “Samantala, sa kabilang Barangay ay may natagpuang putol na kamay sa may kanal. Ipinalalagay na ito ang kamay na nawawala ng natagpuang bangkay na “chop-chop” Ang mga Barangay Tanod ay hindi rin ito madampot dahil sa ito raw ay nanghahabol, nananampal at nananakal.” Bumunghalit na naman ng tawa si Daniel. “Daniel, tama na iyang kalokohan mo.” Muling pananaway ni Charing. “Inay, sabi po ninyo ay tuturuan ninyo akong magtatalak, bakit di pa po ninyo ako tinuturuan?” pagtatanong ni Daniel sa ina at muling pasigaw na binigkas ang katagang… GUSTO KONG MAGING ANAWNSER!!!  KUWENTONG PASARANGGA, KUWENTONG BARA-BARA NG KUWENTISTANG PULPOL! Ni Augusto de Leon  Ang maikling kuwentong ito ay inihahandog ko sa mga sumusunod: Para sa marunong bumasa, palabasa, may ganang magbasa, paudlut-udlot kung bumasa, nagpipilit bumasa at babagong natututong magbasa. Unang salpok: Ang kuwentong ito ay nabuhay simula noong ako ay bata pa.  Pangarap ko noon ang magsulat,  Ang tanong, paano? Bago pa lang akong natututong bumasa ng ABKD at sumulat nang paiwa-iwarang na ang mga letra ay nawawala sa linya, iyan ang unang salpok. Natural, para makasulat ay kailangang matutuhan ang pagbasa.  Paano babasahin ang sinulat kung bobo sa pagbabasa.? Hindi ito komiks na may litrato na maaaring maintindihan ang istorya sa litrato lang.  Sabi ko sa Lola ko, “Lola marunong na akong magsulat!”  “Magaling kang bata, nasaan ang iyong sinulat?  Tanong sa akin ni Lola. “Hayun po nasa dinding, tingnan ninyo ang ganda!”  Sabay turo sa dingding na aking sinulatan. “Diyaskeng bata ito, naku!  Kapipintura lang niyan ay sinulatan mo agad.”  “Napingot si ako!” Kapa-kapa ko ang kanang tainga ko di ko man tingnan ay pulang-pula at ang pakiramdam ko ay napigtal. “Wew! Mahirap magsimulang magsulat pag bata pa, napipingot.” Ayon sa akin iyon. “Sa iba na lang ako susulat.”  Lumabas ako sa kalye, napagtripan ko ang pader.  Doon ko isinulat ang gusto ko.  Nakita kong bagong pinta rin.  Di na ako mapipingot ni Lola, hindi naman ito dingding at hindi rin siya ang nagpapinta nito. Sulat, sulat at sulat pa.  Minamasdan kong mabuti.  Habang ipinag-iigi ko ang pagsulat, sinisipat ko kung pantay.  Nagulat ako nang may magsalita sa likod ko, pabulyaw.  Di ko kilala ang boses, malaki, kinabahan ako at pasang suka ang kulay ng aking mga labi sa pamumutla kahit di ko kita.  “Hoy bata ka, bakit sinusulatan mo iyan?  Iyon ang narinig ko. Di ko na nilingon, karipas ako ng takbo pauwi pero ramdam ko sumunod sa akin.  Si Kapitan Bruno pala ang sumita sa akin nang aking lingunin. Isinumbong ako sa Lola ko, wala kasi si Tatay nasa trabaho.  Napagalitan na naman ako. “Wala ka talagang kadala-dala bata ka!” pagalit na sabi ni Lola at piningot na naman ako.  Ang kaliwang tainga ko ang nasasaan.  Ngayon pareho na ang kulay ng tainga ko di ko man tingnan sa salamin.  Di na dapat mainggit ang kanan, di na siya nag-iisang nakatikim ng pingot. “Wew! Mahirap talaga ang magsimulang sumulat.” Saan kaya ako magsusulat nang walang magagalit?  Kung sa tubig, wala akong makikita sa isinulat ko.  Kung sa kokomban wala ako noon, pag nakita ako ng Tatay ko na inaaksasaya ko lang ito, disgrasya na naman ang aabutin ko.  Ah, sa dahon ng saging, eh saan naman ako kukuha noon?  Mamumulot ako sa basurahan eh ang bahu-baho noon, malansa kasi pinagbalutan ng isda.  Kung sa semento naman di pwede ang lapis ko mababali ang tasa kasi madiin akong magsulat o bolpen kaya pero masisira lang ang dulo nito, madiin nga akong magsulat.  Ku! Kay hirap namang mag-aral sumulat.  Buti pa si Rizal nakasulat kahit nasa kulungan at pinag-aaralan pa ngayon sa iskul, iyon bang Huling Paalam.  Talagang hanga ako sa kanya.  May Noli na ay may Fili pa.  Wala pa naman ang kaibigan kong si Noli at ang kapatid niyang dalaga na si Fili.  Ay Fely pala.  Tumigas tuloy.  Ang alin baga?  Ang dila ko ang tumigas!  Para namang may malisya ang binanggit ko.  Lumalayo ata ang paksa.  Basta gusto kong sumulat.  Kahit ano na pwedeng sulatin. Seryosuhan na ito.  Sanay na akong sumulat ng pangalan ko.  Nag-iiskuling na ako eh. Di ko na mabilang kung ilang ulit akong pinagsulat ng titser ko.  Pangalan ko lang iyon, puno ang pad.  Sa wakas, kahit pangalan marunong na akong magsulat.  Di ba akomplisment na iyon?  Ibang karanasan pag pumapasok na sa iskul.  At saka lagi pang may baon araw-araw.  Ang paborito ng karamihan ay reses.  Ang bilin kasi ng Tatay at Nanay huwag magtitira ng baon.  Kay hanggang sa huling sentimo na nasa bulsa bago umuwi, kailangang ibili baka napagalitan. Tanong ni Nanay, “O anak, inubos mo ba ang baon mo?”  Baka may itinira ka pa?  Wala na po Nanay, tingnan ninyo ang bulsa ko ni singkong duling wala na, naibili ko na lahat.” Binaligtad ko pa ang bulsa ng short ko para patunayan ito. “Naku hindi anak perang baon mo ang ipinauubos ko kundi ang baon mong pagkain!” Wika ni Nanay. “Ah hindi ko po naintindihan eh, akala ko lahat ng baon.”  Naisagot ko.  Doon natapos ang usapan namin ni Nanay, di ko na isisiwalat ang iba pang sinabi, nakakahiya dahil may kasamang tungayaw. Nang matuto na talaga akong sumulat, prisintado akong magsulat sa blak bord.  Madalas bali nang bali ang tsok. Me katamaran ang titser ko, iniaasa sa istudyante ang pagsusulat sa pisara.   Pati pagbubura dito ay kami pa rin.  Ang ibig kong sabihin ng kami ay kaming magkakaklase na ang iba ay sipsip lang kaya prisintado.  Ako, ayaw kong binabansagan akong sipsip, magkikipagkagalit talaga ako.  Pag gusto ko, gusto ko at pag ayaw ko, lalong ayaw ko, Di ako mapipilit.  Iyan ang istayl ko. Napag-usapan ang istayl.  Sa pagsulat, kailangan may istayl.  Hindi istayl ng mayaman at lalong hindi istayl ng mahirap.  Pag mahirap, baka hindi na basahin ng gustong bumasa ng sinulat ko.  May kalidad dapat, mataas ang uri.  Iyong maiintindihan ng marami kahit owt op iskul yut ang babasa. Napag-isip-isip ko rin, kailangan may tapang ka rin.  Tapang ba ng apog na may kakayahan kang harapin ang panlalait at kahihiyan.  Pag sumulat ka halimbawa at ang bumasa ay natawa dahil nabasa ang sinulat mo, ipagmalaki mo pagka’t  napatawa mo ang bumasa.  Tink pasitib ika nga, huwag mong isiping pinagtatawanan ka.  Bonus iyon para sa iyo.  At lis, mayroon siyang pinagtatawanan at hindi lalabas na sira ang ulo niya na tumatawa nang walang pinagtatawanan. O, kita mo, ‘di ba, pati ako natatawa na rin sa isinusulat ko?  Patunay lang iyon na matino pa rin ako. Bago ko nga pala malimutan, importante ang pamagat ng susulatin.  Tingnan mo ang aking pamagat, Kuwentong Pasarangga, Kuwentong Bara-bara.  Naiintidihan mo ba ang ibig sabihin noon?   Para malaman mo basahin mo lahat ang sinulat ko hanggang sa kahuli-hulihan at matutumbok mo ang kahulugan nito.  Kung sasabihin ko agad baka mawalan ka ng ganang basahin ito.  Sa dulo ko na lang ipaliliwanag.  Ang hirap naman sa iba diyan eh walang payting ispirit eh.  Suko agad at sirit agad.  Ang umaayaw ay di nagwawagi at ang nagwawagi ay di umaayaw.  Si Manuel Uy ang may sabi noon.  Sa akin, kung ako ay nagwagi, aayaw na ako.  Parang sugal iyan pag di ka umayaw, mananalo ka sa primero kamukat-mukat mo tangay pati ang iyong puhunan.  Uuwi kang papaltos ang iyong mga paa dahil pati pamasahe mo naipatalo mo rin.  Dapat may kontrol  sa sarili.  Maging wais lagi! Teka, pagsulat ang tapik hindi sugal, lumalayo na naman.  Iyan kasing pamagat eh pahamak, di tuloy ako makapagkonsintreyt nawawala sa pokus. Nakasusunod ka ba?  Pag may pamagat, siyempre may meyn tapik.  Lalong mahalaga ito. Tapik sentens, ulitin mo.  Tapik sentens.  Ito ang klu ng meyn aydiya ng susulatin mo.  Kung wala noon baka ibasura na lang dahil mawawalan ng interes basahin ang isinulat mo at pag nakaramdam ng hindi maganda at sumakit ang tiyan sa kubeta ang suot ng sinulat mo.  Ipapahid lang iyon sa malapit sa iyong pinagnanasaan. He, he, he!  Bastos ba?  Kung nababastusan ka o nandidiri, likdangan mo na lang ang binasa mong may kabastusan para sa iyo.  Paano iyon eh nabasa mo na, ha, ha, ha naman! Sa pagsulat dapat ay may badi, di nito kailangan ang mga kamay o mga paa basta badi.  Dito nakapaloob ang lahat ng sasabihin mong pangyayari.  Napapaloob din dito kung saan nangyari, mga tauhang gaganap sa istorya tulad ng bida at kontrabida at iba pang tauhan.  Pwede mo ring isama ang hayup o puno bilang gaganap basta palalabasin mo na totoo kahit ito ay bola mo lang.  Kung wala ng mga ito, wala kang istorya siyempre.  Kung susulat ka, gumamit ka ng mga salitang maiintindihan ng marami.  Kung naisulat mo ito sa  wikang tagalog halimbawa, huwag mong ireregalo ang iyong obra sa isang intsik o hapon na hindi marunong managalog.  Displey lang ang kahahantungan ng sinulat mo o kaya ay ipatitimbang lang sa magbobote at magdidiyaryo iyon.  Doon mo mararamdaman na ang isinulat mo ay walang kamunasan. Ang istorya, kung may simula, may katapusan.  Kung hapi ending o sad ending nasa iyo na iyon kung ano man ang iyong gustong palabasin.  Sa kaso ng isinulat ko, pasarangga nga at pabara-bara kaya kayo na ang bahalang umintindi. Di pa ako tapos!  Mahalaga rin na ipaalam mo ang pangalan mo bilang otor.  Ngayon kung may pinagtataguan kang Bumbay na maniningil, it is yur own ris.  Kung marami silang naghahanap sa iyo, bahala ka sa buhay mo.   Ang payo ko huwag mo na lang ilagay, kaya lang kawawa ka, wala sa iyo ang kredito.  Di pa rin ako tapos, mag-iisip pa ng ibang sasabihin. May narinig ako!  “Pinis or nat pinis, pas yur peyper.”  Iyan ang tinig ni Mrs. Balagtas.  Hayskul na pala ako,  ngayon ko lang nalaman. Sayang hindi pala si Mam Kristi ang titser ko, isinulat ko pa naman na mahal ko ang titser ko, gua ay di!   Ikalawang salpok: Masarap na Mahirap Magsakit-sakitan! Martes ng umaga, tanghali na ay di pa ako bumabangon.   Nanatili ako sa aking katre, bagkus nagbalot lalo ng kumot at nagkunwang nginingiki.  Nag-ubu-ubuhan at nag-iinarteng may sakit.  “Selmo!”  dinig kong sigaw ng aking Nanay.  “Aba ay tanghali na, bangon na at ikaw ay mahuhuli na sa eskuwela.  Hinihintay ka na ni Dan, kanina pa nakagayak!” Si Dan ang sumunod sa akin, matanda ako ng tatlong taon sa kaniya.  Iisa ang pinapasukan naming paaralan kaya lagi kaming sabay kung pumasok.  Lakad lang kami pagpasok, gayon din sa pag-uwi liban lang kung umuulan at masama ang panahon.  Naghihintayan kami kaya di pwedeng magbulakbol.  Si Dan ang magsusumbong pag ako ay may ginawang mali.  Ako naman ang tagasumbong pag si Dan naman ang may ginawang hindi tama.  Sa madaling salita kapwa kami nagbabantayan.  Ang hirap ano?  Hindi naman kami nag-aaway, talaga lang ganoon ang itinuro sa amin.  No hard pilings ika nga.  Pag medyo nahuli ng kaunti ay masisita.  Kung nagkasala si Dan, damay ako.  Kapag ako naman ang may sala, damay din si Dan.  May kahigpitan sa amin kaya ingat na ingat kami pareho ni Dan. Hindi pa rin ako tuminag sa pagkakahiga at naramdaman kong umakyat at lumapit sa akin si Nanay.  Muli ay nangusap, sabay yugyog.  “Anak bangon na diyan at gumayak ka na sa pagpasok. “ Lalo akong nagkunwang may nararamdaman.  Sinalat ni Nanay ang aking noo at tiningnan kung mainit ito at sa pagdantay sa aking noo at leeg na bahagya kong binigyang-daang damahin ng kamay ni Nanay, nasalat niyang mainit nga.  “Aba anak may lagnat ka!, wika ni Nanay.  Ganyan talaga si Nanay maaalalahanin. Naisaloob ko na lamang at sigaw ng isip ko’y  “saksesssss ang gimik ko”.  Paano ba namang hindi ako magmumukhang may lagnat ay nilagyan ko ang magkabilang kili-kili, kipkip ko ang tig-isang butil na bawang at  siyempre, iinit ang buo kong katawan.  Napasakay ko talaga si Nanay sa drama ko.  Mabuti na lang wala kaming termomiter, kung meron baka sa kili-kili ko ilagay ay lagot ako, magkakabistuhan. “Siya anak, magpahinga ka at uminom ka ng kortal o aspirin mamaya pagka almusal mo.  Ipaglulugaw kita at siya mong kainin, pag-aalalang sabi ni Nanay.  Bumili pa ng royal tru orens at biskwit para siya kong kakainin oras na ako’y gutumin. Kunwari ay wala akong ganang kainin ang lugaw.  Aros kaldo pala ang kanyang inihanda pero nagpakipot ako at kunwa ay wala akong ganang kumain.  Sa totoo lang napakainit pa at umuusok, paano ko naman pangangahasang isubo iyon.  Susubuan pa sana ako ni Nanay pero sinansala ko na.  Sagad na hanggang buto ang kahihiyan ko sa Nanay ko.  Gilting gilti ako talaga! Namalengke si Nanay at pag-uwi ay may sinturis pang dala at mansanas, hinahanap-hanap ko ang ubas, baka ika ko mayroon pero wala akong nakita.  Masarap talaga ang maysakit, asikasong asikaso at dulot ang masasarap na prutas at pagkain.  Naisip ko sana may pasalubong si Tatay na ubas.  Paborito ko iyon!  Oras malaman niyang ako ay maysakit, kahit sino man sa aming magkakapatid ay ganoon sina Tatay at Nanay.  Dulot lahat.  Parang binebeybi, maasikasong maasikaso.  Kaya lab na lab namin sila.  Ang kapalit naman noon ay ang mahabang litanya ng sermon na paulit-ulit nilang sinasabi sa amin na parang sirang plaka; na kami ay magmahalang magkakapatid, mag-aral na mabuti at maging magalang palagi at masunurin sa kanilang kagustuhan.  Para daw sa kabutihan namin iyon.  Noong hapon ngang iyon ay may pasalubong si Tatay na ubas.  Nangako ako sa sarili sa nakita kong kabaitang iyon nina Tatay at Nanay, di na ako uulit. Sinusurot na ako ng aking budhi. Kinokonsensiya ako sa aking ginagawa pero kailangang lumiban ako sa araw na iyon dahil takot ako sa titser ko.  Tiyak na pagagalitan na naman ako noon dahil sa isinulat ko sa aking papel.  Kung bakit ba naman sa kagustuhan kong sumulat pati iyong “mahal ko ang titser ko” ay naisulat-sulat ko pa, paninisisi ko sa aking sarili.  Malaki ang epekto noon tiyak.  Awt istanding na naman ako, tiyak na tiyak iyon!  “Patatayuin ako sa labas ng kwarto hanggang sa matapos ang aming piryud. Naisip ko, bahala na bukas.  Lalakasan ko ang loob ko at kunwari ay hindi ako takot harapin ang kasalanan ko.  Panay ang isip ko kung ano ang aking ikakatwiran sakaling tanungin ako ni Mam kung bakit ko isinulat iyon sa aking papel. Ah, wala akong maisip.  Kung ako naman ay magsasakit-sakitan uli, nakapanghihinayang naman na hindi ko matututuhan ang mga bagong leson.  Lalo lang akong mahuhuli sa mga aralin.   At saka baka makahalata si Nanay.  Ang malungkot pa nito ay pag nadiskubre ang kalokohan ko, isusumbong ako kay Tatay na ako ay nagsasakit-sakitan,  p’wet ko ang masasalanta.  Ah, bahala na talaga,  pangangatawanan ko na.  Huwag lang sanang makarating kina Tatay at Nanay ang kasalanan ko sa iskul, nahiling ko sa Diyos. Kinabukasan ay maaga akong bumangon, kahit naaalala ko ang buhay-prinsipeng naranasan ko ng isang araw.  Naligo ako ng maligamgam na tubig.  Ipinag-init ako ng tubig ni Nanay.  Baka raw ako mabinat.  Hindi ako sanay maligo nang binabantuan ng mainit na tubig pero iginayak na ni Nanay ang aking pampaligo kaya sige na rin ako.  Nag-almusal, inayos ko ang gamit-eskuwela ko at nang paalis na kami ni Dan sa pagpasok, inihabol pa ni Nanay sa akin ang isang ekstrang bimpo, isapin ko raw sa likod ko kapag ako’y pinawisan. Bilin pa ni Nanay na sumakay na kami sa pagpasok para huwag na kaming maglakad.  Malayu-layo rin ang iskul namin sa aming bahay.  Humigit-kumulang ay may dalawang kilometro din siguro ang layo nito kung tatantiyahin.   Lalo akong nakunsensiya sa ginawa ko kahapon.  Niloko ko sila.  Nagsisisi na ako talaga! Tulad ng mga nakaraang araw, lakad pa rin kaming pumasok.  Wala naman talaga akong sakit.  Dumating kami ni Dan sa iskul na matagal pa bago magbel.  Pagkatapos ng plag seremoni, nakapila kaming tinungo ang silid-aralan.  Singgel  payl, una ang babae tapos lalaki.  Ako ang pinakauna sa hanay ng mga lalaki dahil ako ang pinamaliit.  Tahimik kaming pumasok sa pers piryud namin.  Nandoon na si Mam Balagtas.  Nakayuko akong pumasok.  Iniabot ko ang aking ekskyus leter na pirmado ng aking Tatay.  Nakasaad doon na ako ay nilagnat kahapon, ang dahilan ng aking hindi pagpasok.  Walang imik na tinanggap ito ni Mam at tiningnan ako mula ulo hanggang paa.  Pakiramdam ko lalo lamang akong nanliit sa kinatatayuan ko.  Yumukod ako nang bahagya bilang pagpapahiwatig ng paggalang at walang imik kong tinungo ang aking upuan.  Nakatungo pa rin ako na parang nahihiya.  Di naman alam ng aking klasmeyt ang isinulat ko mapwera ibinorodkas ni Mam sa buong klase.  Wala namang binanggit si Mam ng ano pa man.  Nagtataka nga ako at hindi ako pinagsabihan.  Parang walang nangyari noong makalawa.  Sino man sa aking mga klasmeyt ay walang binabanggit na kakaiba tungkol sa akin.  Nahinuha ko na walang ibinunyag si Mam sa buong klase kahapon. Nagpapasalamat ako at para bang nahugot ang nakatarak na balaraw sa aking dibdib.  Sana huwag nang ungkatin at makalimutan na ni Mam ang isinulat ko, panibago kong kahilingan sa Diyos iyon.  Ngayon, iba na ang aming leson, hindi na pagsulat ng tim kundi pagsulat naman ng liham.  Balik na naman kami sa pagsulat.  Nabuhay na muli ang aking kamalayan. Pagsulat pa rin!  Naisip ko na sa pagsulat ako napahamak eh narito na uli kami sa pagsulat.  Sa totoo lang, ang paggawa ng liham ay madali lang para sa akin.  Balik-aral lang ito sa amin, kaya lang dapat maging atentib ako ngayon sa klase.  Baka masilipan na naman ako ng butas ng pagkakasala.  Hindi pa ako abswelto sa isa eh heto na naman baka magkamali. Nagbel para sa susunod na sabdyek, lilipat kami sa ibang kwarto.  Akma akong tatayo nang marinig ko ang sabi ni Mam, “Anselmo, magpa-iwan ka sandali.  Nagsialis na ang aking mga klasmeyt at nanatili ako sa aking upuan.  Pinalapit ako ni Mam at ako ay dagling tumalima.  Nanginginig ako sa takok.  Pakiramdam ko ay naihi at na o-o ako sa salawal pero kinapa ko, hindi naman.  Hindi ko masalat ang pundilyo ko dahil nakahihiya kay Mam.  Pakiwari ko ay napalipat ang kargada ko sa tindi ng nerbiyos.  Nausal ko sa sarili, lagut na lagot ako.  Sisintensiyahan na ako sa aking kasalanan noong isang araw.  Nakatungo akong humarap kay Mam.  Halata ni Mam na alumpihit ako at litong kung paano. Sino ba naman ang hindi mangangamba, baka isumbong ako sa Tatay ko eh panibagong sintensiya na naman ang mangyayari.  Narinig ko ang malumanay na wika ni Mam na; “Hindi ako nagagalit sa isinulat mo, pinaaalalahanan lang kita na bata ka pa para sa bagay na isinulat mo.”  “Darating ka diyan pagdating ng araw.”  “Sa ngayon ay pagbutihin mo ang iyong pag-aaral.”  May idinugtong pa si Mam na siya kong ikinagalak.  “Maganda ang kinabukasan mo sa pagsulat, pag-aralan mong mabuti iyan.  Magbasa ka ng kahit anong babasahing kapupulutan ng mga bagay na angkop para madibelop ang pagsulat mo.  Magiging manunulat ka pagdating ng araw.”   Magkahalong hiya at tuwa ang sagot ko kay Mam.  “Salamat po ng marami Mam Ko!” Noon ko nakilala si Mam nang lubusan.  Hindi pala siya tulad ng inaakala kong teror.  Maunawain at nakapagbibigay-sigla.  Ah Inspirasyon ko si Mam.  Hindi muna si Mam Kristi, tsaka na lang siya.  Dapat ito ang pamagat ko.  Ah, Inspirasyon ko si Mam!  Pero paano naman ang dinanas ko ng isang araw? Hindi biro ang magsakit-sakitan.  Masarap magbuhay-Prinsipe pero mahirap din ang magsakit-sakitan.  Talagang mahirap magkunwari.  Lahat ng pangamba ay nasa iyo.  Hula dito, hula dioon kung ano ba ang mangyayari.  Tanong mo ay sagot mo rin.  Balisa sa parusang igagawad ni Tatay at Nanay kapag nadiskubre ang lahat.  Kahihiyan sa lahat ng kaklase lalung-lalo na kay eheeeem!  At ang pinaka sa lahat, ang walang katapusang pag-aalala na baka ibagsak ako ni Mam sa sabdyek na tinuturuan niya.  Ay, Patay akong bata ako! Tapos ang pangalawang salpok! (Araw ng lokohan) Unang araw ng Abril, 2012"
Ang Babaeng Robin Hood,"Humahangos ang mga pulis nang dumating sa tindahan ng alahas. Nakatanggap sila ng emergency call na ang tindahan ay napagnakawan ng pinaka-mamahaling alahas nila. Naabutan ng mga pulis doon ang mga paramedic na nilalapatan ng cpr ang isang may edad na lalaki. Nagbalik ang malay ng lalaki nguni't ayon sa kanyang mga vital signs ay nagpasiya ang mga paramdedic na makabubuti na siya ay madala na rin sa ospital. Ang My Lady Jeweler ay isa sa mga sikat na tindahan ng alahas sa Makati , ang pinaka-mayamang pook sa Kalakhang Maynila. Ayon sa pinagsama-samang salaysay ng mga empleado ng tindahan ay ganito ang nangyari: Abala ang mga empleado sa pakikiharap sa mga dumating na customers. Si Mr. Jose Pacia, may-ari ng tindahan, humigit-kumulang sa 60 ang edad, ay nagmamasid, gaya ng naging kaugalian niya. May mga taong dumating na nakipagkita kay Mr. Pacia sa kanyang opisina. Karaniwan na ang mga ibig makipagkita kay Mr. Pacia ay mga taong kailangan niyang makausap, kaugnay sa pagpapatakbo ng tindahan; at di na pinapansin ng mga empleado ang pasok at labas ng mga bisita niya, bagkus at abala sila sa pakikitungo sa mga customers. Kung sino man ang dumampot at nagbulsa ng nawawalang alahas ay tiyak na isa sa mga naging bisita ni Mr. Pacia nang araw na iyon. Nguni't kung sino ay ang malalim na misteryo. Napuna ng isang empleado na may di pangkaraniwang nangyari nang kuliling nang kuliling ang telepono ni Mr. Pacia sa opisina niya nguni't wala namang sumasagot dito. Sumilip siya sa opisina ni Mr. Pacia, nguni't walang tao doon. Naghanap siya kay Mr. Pacia sa Men's Room; wala rin siya roon. Naisip niyang pumunta sa silid na sekreto, sa pinakaloob ng tindahan, na si Mr. Pacia lamang ang nakapapasok. Doon niya itinatago ang pinaka-mamahaling alahas at ang mga batong hindi pa nagiging alahas. Natuklasan ng empleado na hindi nakakandado ang pinto. Nang itulak niya ito at sumilip sa loob ng silid ay nakita niya si Mr. Pacia na nakahiga sa sahig, at tulog na tulog na tila sanggol na may bahagyang ngiti pa sa labi. Agad ay humingi ng tulong ang empleado. Isa sa kasamahan niya sa trabaho ay pinulsuhan si Mr. Pacia at nang matiyak na ito ay buhay pa ay kinalong ang ulo nito sa kanyang kandungan at malumanay na sinubukang gisingin ito. Samantala ay may isa namang empleado pa na tumawag na ng ambulansiya. -- Tumawag kayo ng pulis! Napagnakawan tayo! -- ang unang nasabi ni Mr. Pacia nang magkamalay. Kinabukasan ay sumabog sa pahayagan, radyo at tv ang naganap na pagnanakaw ng alahas sa My Lady Jeweler na nagpamangha sa mga pulis at reporter kung paano nangyari at kung sino ang may gawa. Ayon sa saysay ng Mrs. ni Mr. Pacia nang ito ay kapanayamin ng pulis at press, naiiba ang pagnanakaw na naganap dahil sa walang ebidensyang naiwan ang salarin at wala ring testigo na nakakita sa nangyari. Walang pwersang ginamit; walang get-away car, walang manloloob na nakatakip ng hood ang ulo na nakita sa paligid. Tanging si Mr. Pacia lamang ang makapagsasabi, nguni't batay sa kanyang saysay ay wala ring magagamit na information ang mga pulis. Sa loob ng silid na sekreto ng tindahan ay may manekin ng babae na nasusuotan ng makikinang na alahas. Dito sa silid na ito ipinakikita ni Mr. Pacia ang pinaka-mamahalin at pinaka-pambihirang alahas niya sa piling-piling customers lamang. May isang customer daw na lalaki, ayon kay Mr. Pacia, na naka-Amerikana at isang banyaga (foreigner), ang nakipagkita sa kanya sa opisina, matapos na ito ay humiling ng appointment sa telepono, isang oras bago dumating; at sa loob daw ng silid na sekreto, habang nagpapakita siya ng alahas, ay nagbuga ang lalaki ng isang spray sa kanyang mukha. At wala na siyang natatandaang iba pang nangyari pagkatapos nito . . .                                                     ------------------ Dinampot ni Naty mula sa passenger seat ang pahayagang Star na inilako sa kanya ng isang newspaper boy habang nakahinto sa traffic sa may Cubao ang kanyang kotse. Kararating pa lamang niya sa Smokey Mountain, kung saan siya ay isa mga volunteers. Bago bumaba ng sasakyan ay mabilis na binasa ang isang headline: ""P5 Milyong Alahas Tinangay"". Napailing si Naty at nasabi sa sarili, -- What else is new? -- Palasak na ang krimen sa malaking lungsod kung kaya't di na siya nagugulat sa gayong balita. Bibisitahin nang araw na iyon ni Naty ang limang pamilya na naka-atas sa kanya. Kasapi si Naty sa isang samahang-pangsimbahan na nagbibigay ng kalinga sa mga mahihirap na pamilya sa nasabing pook. Ang Smokey Mountain ay tambakan ng basura at ang mga nakatira doon ay nabubuhay sa pamamagitan ng pagpulot sa basura ng ano mang maipagbibili at mapagkikitaan. Maganda si Naty. Mataas, kayumanggi, mahaba ang buhok, busog ang dibdib at, sa kabuuan, ay larawan ng isang kaaya-ayang babae na maaring maging artista sa pelikula. Nguni't sa pagkakataong ito ay payak at di pansinin ang anyo ni Naty. Nakamaong lamang siya at karaniwang t-shirt, at natatakpan ang mukha ng sunglasses at baseball cap. Nagtapos siya ng pag-aaral ng chemistry sa Unibersidad ng Pilipinas -- ang pamantasan ng matatalino at mga hasa sa pagtulong sa kapuwa. Hindi pa nagsisimulang magtrabaho si Naty dahil sa naghihintay pa ng magandang pagkakaton. Samantala ay patuloy ang pagtatangkilik sa kanya ng kanyang mga magulang na nakaririwasa naman. Masasabing si Naty ay namamangka sa dalawang ilog. Sa isang panig ay may buhay siya na tahimik at nakaririwasa; at sa kabilang panig ay nakikisalamuha siya sa mga kapos-palad at may karamdaman na maligalig ang buhay. Sa isang panig ay masugid siyang kasapi at volunteer ng simbahan; at sa kabilang panig ay girlfriend siya ng isang aktibista na maka-kaliwa, na kanya ring tinutulungan, kaugnay sa pagpapaganap ng mga layuning makabayan. Naniniwala si Naty, kahi't na ang pagiging rebelde ay hindi mababasa sa kanyang anyo, na walang katarungan sa mundo. Ang marami ay nanghihigapos sa buhay dahil sa kawalan ng pagkakataon at sa pagsasamantala ng mga nasa kapangyarihan. Ang malalakas at mayayaman ay patuloy sa kanilang pagpupunyagi, samantalang ang mga mahihirap ay nabubuhay sa pispis at patuloy sa pagkakabaon sa burak ng kahirapan at karamdaman. Gagawa si Naty ng ano pa mang hakbang, na kahi't na pangsarili lamang, ay makatutulong tungo sa pagkakapantay ng timbangan ng katarungan. Tinatangkilik ni Naty sa Smokey Mountain si Nestor, isang lilimampuing may sakit sa kidney. Dating taxi driver si Nestor, nguni't nahinto ang pagkita ng pera na pambuhay sa pamilya dahil sa pagkakasakit. Ang mga mayayaman na may sakit sa kidney ay nakapagpapagamot at nakabibili pa ng kidney kung kailangan ng kapalit. Nguni't ang mga mahihirap na katulad ni Nestor ay lipos ng pananakit ang katawan at naghihintay na lamang ng wakas, sa kawalan ng kakayahan na makabili ng gamot, bagkus ay makayanan ang gastusin sa isang operasyon. Si Lisa at Amy naman ay mag-ina na nabubuhay sa pagkalkal sa basura. Ang asawa ni Lisa ay napagkamalang miyembro ng NPA; dinampot siya isang araw, dinala sa Camp Capinpin ng mga sundalo, at di na muling narinig o nakita. Kung di gagawin ni Amy at Lisa ang araw-araw na pagsisid sa basura ay mamamatay sila nang dilat ang mga mata, dahil sa gutom at uhaw. Ang plastik at bote na napupulot sa basura ay nagiging kaunting barya na pangtawid nila sa buhay sa araw na araw na ginawa ng Diyos. Ang paborito ni Naty sa lahat ng kanyang tinatangkilik sa Smokey Mountain ay si Richard, pitong taong anak na lalaki ni Jane. Napakaguwapo at matalino ng batang ito. Sa maghapon ay nag-iisa sa bahay si Richard, sapagka't sa araw ay nagpupunta sa trabaho ang kanyang ina. Siya ang bantay sa nakababatang kapatid na di pa man halos nakalalakad. Nagluluto si Richard at nagpapakain ng kapatid. Siya rin ang nagpapakain sa dalawang alagang baboy ng ina, naglilinis sa kanilang kulungan at naglilibot sa bahay-bahay upang humingi ng kaning-baboy. Kay laking responsibilidad gayong siya'y pitong taong gulang pa lamang! -- Gusto ba ninyong uminom ng tubig, Miss Guevarra? -- alok ni Richard kay Naty. Gawi ni Naty na umupo sa bangko sa hapag-kainan nina Richard upang makipag-usap sa bata. -- Salamat, Richard. Okay pa ako. -- -- Malaki ba ang bahay ninyo? Ang bahay namin ay yari sa karton at lumang yero, pero, siguro, pag mayaman na kami ay magkakaroon din kami ng bahay na bato at malaki. -- wika ni Richard. Iniba ni Naty ang usapan. -- Kailan ka ba papasok sa eskwela? -- tanong ng dalaga. -- Aywan ko po. Sa ngayon ay mas mahalaga ang mag-alaga kay Junior at sa mga baboy. Sana ay matuto po akong magbasa at nang kung ako'y naiinip ay makababasa ako ng libro. -- sagot ni Richard. -- O, sige . . . sisimulan natin ngayon. Tuturuan kita muna ng ABC -- pakli naman ni Naty. Lingid sa kaalaman ni Richard, siya ay isang Amerikano, anak ng isang Amerikano na nanilbihan sa Subic Bay . Nakilala ng nanay niya ang sundalong taga-California at sa loob ng walong buwan ay nag-live-in sila at naging bunga nga ng pagsasama nila si Richard. Pinangakuan ng sundalo si Jane na siya ay kukunin sa loob ng tatlong buwan lamang at maninirahan sila sa California , kasama ang magiging baby nila; nguni't ang mapait na katotohanan ay hanggang sa airport lamang umabot si Jane. Wala siyang natanggap sulat man lamang sa pinagkatiwalaan niya ng kanyang puso at katawan. Ang nakababatang kapatid ni Richard, napag-alaman ni Naty kay Jane na rin, ay buhat sa ibang tatay. Matindi ang awa ni Naty sa pamilyang ito - kinabubuuan ng isang dalagang-ina na dalawang ulit nang nagkamali sa pag-ibig, na sa harap ng kahirapan at pagnanasang buhayin ang dalawang anak ay pumapasok sa isang trabaho na mababa ang uri; at ng dalawang bata na walang malay sa nangyayaring dagok sa kanilang kapalaran. Si Richard, dapat ay nasa California , at tinatamasa ang buhay na nauukol sa isang Amerikano. At sa halip ay nasa Smokey Mountain at pinagdudusahan ang isang mapait na kapalaran na hindi siya ang may gawa. Ibinabahagi ni Naty ang kanyang panahon, isip at lakas upang ang mga tinatangkilik niya sa Smokey Mountain ay makakita ng bahagya man lamang na liwanag sa kulimlim na ulap na bumabalot sa kanilang buhay. Bukod pa sa pagkalinga ay may materyal na tulong na ibinabahagi si Naty sa kanila, na walang iba kundi ang ano mang salapi na sumasayad sa kanyang palad. Nang gabing iyon sa pag-iisa ni Naty sa kanyang silid ay ginunita niya ang isang matagumpay na araw. Nagawa niya ang ninanasang mga gawain sa Smokey Mountain na makatutulong sa kapuwa at ang pakikiisa niya sa pagdadalamhati ng mahihirap; bagkus ay ang makagawa ng paraan upang maibsan ang kanilang pagdaralita sa pamamagitan ng pagbibigay ng pabuyang salapi. Sa harap ng salamin ay inaninaw ni Naty ang kanyang sariling hubad na katawan at nangigiti sa nangyari sa kanila ni Mr. Pacia. Hindi aaminin ni Mr. Pacia kung ano ang tunay na nangyari sa pagkawala ng kagila-gilalas na kuwintas na may malaking brilyante na nagkakahalaga ng limang milyong piso! Sapagka't ang tunay na nangyari ay kahiya-hiya! Siya at si Naty lamang ang nakaaalam ng tunay na naganap. Si Naty ang isa sa mga dumating sa opisina ni Mr. Pacia noong araw na iyon, na nagkunwaring anak-mayaman na ibig makakita ng mamahaling kuwintas. Ipinasok siya ni Mr. Pacia sa silid na sekreto ng tindahan upang ituro ang nababagay sa customer, na ayon sa sariling saysay ay malapit nang ikasal. Itinuro ni Mr. Pacia ang kuwintas na nakasabit sa leeg ng manikin at sinabing iyon na ang pinaka-mahalagang alahas sa kanyang tindahan, at bukod doon, ay may mga pira-pirasong brilyante pa na di pa nagagawang alahas na nakapaloob sa maliliit na kahon. Humingi ng pahintulot ang dalaga na kung maaari ay maisuot niya ang kuwintas. Malugod namang nagpaunlak si Mr. Pacia. Humiling, sa katunayan, ang dilag na kung maaari ay tulungan siya ni Mr. Pacia na maisuot ang kuwintas. Lumapit ang lalaki sa babae at halos ay nagkayap sila, dahil kinailangang maibalot ni Mr. Pacia ang kanyang dalawang bisig sa leeg ni Naty, upang mailapat ang kuwintas nang tama. Nakaramdam ng naiibang pakiramdam si Mr. Pacia habang nakadikit sa katawan ng dilag. Tila siya isang bakal na hinigop ng magnet. Nasamyo niya ang bango ng ""kayakap"" at tila unti-unting nalalasing siya sa sarap. Ang kanya namang dibdib ay nakaramdam ng dalawang matitipunong bundok na wari niya'y bukal ng isang libo't isang kaligayahan. -- Mr. Pacia, alang-alang sa inyo, ay may idudulot akong ligaya. -- at habang nakayakap ang may-ari ng tindahan sa kanya ay unti-unting inalis ni Naty sa pagkakabutones ang kanyang suot na blusa. Lantad na ang mga busog na busog na dibdib ni Naty. Kagyat ay uminit lalo ang dugo ni Mr. Pacia at nagpaunlak sa paanyaya. At ano pa ang magagawa ng lalaki kundi ang namnamamin sa halik ang makikinis na pisngi at labi ng nakababaliw na ineng. Unti-unting pinagapang ni Mr. Pacia ang kanyang nanginginig na labi hanggang sa ito ay humantong sa dalawang bundok na una muna'y nilasap-lasap ng dila niya at pagkatapos ay hinigop. At dahil si Naty ay isang chemist, may ipinahid siya sa paligid at dulo ng kanyang dalawang bundok na chemical na pampatulog. Inalalayan niya ang matanda nang mawalan ito ng uliran, at nang hindi ito mabuwal, at sa halip ay malumanay na mapahiga lamang ito sa sahig. Sa gayon ay wala man lamang kahi't na kaunting alingasngas na tatawag sa pansin ng mga empleado. Suot na ni Naty ang mamahaling kuwintas sa kanyang leeg, isinara na lamang ang blusa, at pagkatapos ay walang malisyang nilisan ng dalaga ang tindahan. Dumakot pa siya ng isang bungkos na brilyante bago lumabas ng pinto ng silid na sekreto. Ni si Mr. Pacia, ni si Naty ay di na kikibo tungkol sa katotohanan sa pagkawala ng mga alahas."
"Alberto Segismundo Cruz - Iris, Ang Damo, Mapait na Kabihasnan","Sa lahat ng bathala at dilag, si Iris – ang Reyna ng Sandaigdig na Kulay o Reyna ng Bahaghari - ang siyang lipos ng hiwaga sa kanyang kapangyarihan at kaningningan. Tinatangkilik siya ng ilaw at lakas o biyaya ng buhay na dulot ni Apolo at siyang ""kalaro"" ng Langit na laging bughaw at ng Tubig na sinasalamin nito sa loob ng walang katapusang Tag-araw ng Buhay at Panahon ng Pamumulaklak ng Kabataan. Marami ang nagmimithing Dioses sa dilag ni Iris. May iba't ibang taglay na kapangyarihan, balani, at baluting kaakibat sa katauhan, nguni't ni sino man ay walang makatawag man lamang sa kanyang pansin, sa mula’t mula pa. Lahat ay umasa sa kanyang pagtingin at pagpapala, hanggang sa maging ganap na alipin, isa na rito si Hermes, na nagkapakpak na tuloy ang mga paa upang maging mabilis sa pagsunod sa kanyang mga pita, sa lahat ng panahon, pagkakataon, at lahat ng saglit sa buong buhay niya . . . Paano'y talagang si Iris ang ""bukal na hiwaga"" ng lahat ng kulay, na nagdudulot ng sining sa daigdig. Ang daigdig na walang kulay, tuyot, at hubad sa tulain ay magiging ganap na patay na planeta kung walang kulay. Datapuwa't dahilan kay Iris na sadyang may isang bahaghari ng iba't ibang kulay na nakabalantok sa himpapawid, na ang magkabilang dulo'y mahiwagang nakaangat sa langit at sa di matarok na hanggahan ng lupa, di kalayuan sa tinatawag na ""guhit-tagpuan"" ng daigdig ay nagkabuhay, nagkaroon ng kahulugan, at nangyari tuloy na magkatao ito, hanggang sa umunlad at makilala ang dalawang uri ng Paraiso, pagkatapos, ng daan-daang taon, ang Paraisong Nagmaliw, na nakita lamang sa guniguni ng isang dakilang Milton. Kaya nga’t buhat nang umusbong ang isang hamak na ugat, na nagmula sa isang mahiwagang binhi ng Katalagahan, iyang halama’y umunlad at yumabong din; datapuwa’t kasabay ng pagyabong na ito ay ang pagkakaroon ng likas na kulay ng kanyang mga sanga at dahon, na ""hango"" at ""hiram"" sa kulay na nasa bahaghari ng dakilang Iris. Ang bunga ng kahoy, na makikilala sa kulay kung hilaw o hinog na'y mahiwagang biyaya rin ng Katalagahan, na ""ibiniyaya"" naman nang lipos ng kababalaghan ni Iris, sa tulong ng kanyang balag na ""bukal"" ng kulay. Kaya't ang mga unang tumao sa iba't ibang panig ng daigdig, lalo na sa kagubatan, kabilang na rito ang mababangis na hayop at taong-bundok, ay nakakilala agad kung alin ang bungang-kahoy na maaaring mapakinabangan at maaaring makapagdulot pa ng pagkain sa kanila. Kasabay niyan, ay napagtiyak din naman nila, na ang mga dahon ng kahoy, sa taglay na kulay nito, ay maaaring mabatid agad ang lagay ng panahon at halumigmig. Kung luntian at nasa yamungmong, ang taglilim at panahon ng kasariwaan ay patuloy; datapuwa't kung abuhin na at nangalalanta na, nangangahulugang mainit ang singaw ng panahon kundi man nananalasa ang matinding init ni Apolo, na nagpaparamdam sa ubaning Lupa ng kanyang lakas at kapangyarihan. Gayon din naman, si Iris, sa pamamagitan ng kanyang mahiwagang kapangyarihan, ay naaaring magpabatid, kapagdaka, sa paghihilamos lamang ng langit, alalaong baga, kung umuulan man, walang ibig na sabihin ito kundi ''naghihilamos'' lamang ang kaayaayang mukha ng langit, matapos na maglamay sa buong magdamag sa pagtangkilik sa mga anak ng liwanag sa kandungan ng gabi. Ang mga anak na ito'y walang iba kundi sina Buwan at mga Bituin. Subali't matapos ang mahabang panahon ng pag-inog ng daigdig at takbo ng mga pangyayari, ang pag-iisa ni Iris ay kanyang dinamdam. Maaaring mayaman siya sa kulay at kaningningan, maaring may mga alipin siyang Dioses, na pangunahin na si Hermes, na nauutusan niya nang kasing-bilis ni Kidlat, datapuwa't ang puso niya'y laging tumitibok nang masasal. Sa wakas, samantalang nakasandig siya sa pagkakatulog nang di-sinasadya sa tabi ng kanyang mahiwagang balag, walang anu-ano, sa gitna ng karimlan ay parang may biglang napunit na dakilang bagay sa Langit-Silangan. Nagulantang siya at kinusot na mabuti ang kanyang magagandang mata, na nanghiram ng luningning sa mga bituin, sa pag-aalaalang baka iyon ay isang kaaway o isang makapangyarihang mandirigama na nagnanais na umagaw sa kanya. Hindi rito natapos ang kanyang agam-agam at sikdo ng dibdib. Kasabay ng pagkahawi ng dilim ay parang isinaboy sa kanya ang sandaigdig na halimuyak buhat sa pabango ng mga bulaklak-gubat, kasabay ang marikit na awit ng mga ibong nagpalipat-lipat sa mga sanga ng kahoy at ng lagaslas ng tubig sa dako roon, sa kabila ng kakapalan ng kakahuyan, na para bagang lumilikha ng isang marikit na kundiman ng pag-ibig na kailan man ay hindi pa niya naririnig sa buo niyang buhay. Lalong tumibok nang masasal ang kanyang puso. Hindi siya makatatagal. Hindi maaring di isuko ang kapangyarihan ng kanyang pagka-bathala sa gayong gayuma ng lalong makapangyarihang lakas at balani, na humihikayat sa puso niya. Umiibig si Iris. Umiibig ang Reyna ng Bahaghari. At nang unti-unti nang mahawi ang durungawan ng Langit-Silangan na magdamag na may lambong na luksa ng Gabi, ay nakilala niya si Bukang-Liwayway, ang bunsong binatang Prinsipe ng Walang Maliw na Liwanag, na tiyak na magmamana ng buong kaharian ni Apolo sa buong panahon ng Katagarawan at Walang Maliw na Pagtanglaw sa Daigdig. Walang anu-ano’y narinig niyang may isang tinig na nangungusap, na sa bawa’t bahagi’y sumasaliw man din ang musika ng Katalagahang kangi-kangina lamang ay kanyang naulinigan. -- Iris! Reyna ng lahat ng Kulay, ibig kong maging alipin mo sa habang panahon. Kung ako'y magiging marapat, nais kong maging himlayan ang iyong bahaghari. -- -- Sino ka? -- ang usisa ni Iris, na lipos ng panggigilalas, bagaman naaakit na ganap ang kanyang puso. -- -- Sino pa? Kung hindi si Prinsipe ng Walang Maliw na Liwanag. -- At narama, kapagdaka, ni Iris na ang kanyang sinapupunan ay nagka-ilaw, kasabay ng pagsaboy na muli ng mahiwagang halimuyak sa kanyang paligid. -- Paano ko matitiyak ang katapatan ng iyong pag-ibig, kung ang iyong ama'y kailangan pang magpasiya? – tanong sa di-kawasa ni Iris. -- Sa pag-ibig ay dalawa lamang ang nag-uusap. Puso lamang na tumitibok ang nagsasalita. Kaluluwa lamang ang nakababatid - ang sa dalawang kaluluwa ng sumusuyo't sinusuyo! -- anang Prinsipe ng WalangMaliw na Liwanag. . . -- Kay tamis mong mangusap! Bukas din mababatid mo ang aking katugunan. Uutusan ko sa iyo si Hermes, na isang tunay na bayani ng pag-ibig. Inibig niya ang maging alipin kong utusan sa habang panahon, huwag lamang na marinig niya sa aking labi na siya'y hindi ko iniibig bagaman siya lamang ang maaaring makipaghabulan sa kidlat at makahuli ng aking mga kalapating tagapaghatid ng sariling damdamin sa apat na sulok ng himpapawid. -- -- Maghihintay ako, kung gayon! Sa oras ding ito! -- At nagtangkang humalik ang Prinsipe ng Walang Maliw na Liwanag sa Reyna Iris o Reyna ng Bahaghari. Sa pagkakataong yaon, ang sandaigdig na kulay ay lalong kuminang: Gumanda wari ang kagubatan, sa biglang pagbabagong-damit ng mga punong-kahoy, halaman, at mga bunga nito. Gayon din ang pakpak ng mga ibon, paruparo, saka ang langit, tubig, at kalawakan. Lalong naghari ang ""kagandahan"" ng daigdig sa balat ng lupa, at nag-aanyaya mandin ang Katalagahan sa kabataan. Kaya't biglang-bigla na lamang bumalantok ang bahaghari. . . Pula, dilaw, luntian, bughaw - mga saligang-kulay na naging tulay kapagdaka, na ang isang dulo ay nasa isang panig ng langit at ang kabilang dulo'y nakahangga naman sa isang mahiwagang pook ng lupa, na diumano'y siyang katutuklasan ng walang maliw na kayamanan. Nang masdan ng mga taong-bundok ang balantok o bahaghari sila’y nagpanakbuhan. Akala nila’y babala na iyon ng isang wakas, kundi man tanda ng isang masamang panahon. Nagpanakbuhan sila at sa mga lunday na nasa baybay-dagat ay nag-unahang magsisakay; nguni’t walang anu-ano’y bumuhos ang malamig na ulan – maninipis na hilatsa ng sutlang ulan – na bumasa sa kanila at sa hiwaga ng lamig nito’y nagkaroon sila ng panibagong dilidili. Nagsibalik uli sila sa daan upang mapanunghan ang isang maliwanag na katanghalian. Nakita nila, higit sa dati, ang dilag ng kanilang paligid. Nasamyo ang kailan man ay hindi nila nasasamyong hanging may pabango ng mga bulaklak-gubat. Saka nadinig pa ang kailan man ay hindi nila naririnig na musika ng Katalagahan: ang marikit na awit ng mga ibon, ang lagaslas ng batis, ang bru-bru ng dahon, ang dampi ng mayuming alon sa pasigan, saka ang langitngit ng kawayanan, sa dako roon, na sa kanilang humahangang paningin ay walang iniwan sa malantik na baywang ng isang hadang nagsasayaw sa kagubatan. Ang mga nagsipamayang ito sa kabundukan at mga kinapal sa lupa na di pa nakasisinag ng kahi’t bahagyang liwanag ng kabihasnan ay parang nahihikayat na lumapit sa mga punong-kahoy, halaman, batis at ilog; at noon nila natuklas, sa unang pagkakataon, na kailangan ang pagtatangkilik nila upang manatili ang mga biyayang nasabi ng Katalagahan na siyang makapagpapatuloy sa kanila sa kabuhayang kasiyasiya roon. Nasinag nila sa bughaw, nguni’t maliwanag na tubig, ang naglangoy-langoy na isda, napagkilala nila ang mga dahon ng kahoy na maaaring maging panlunas sa mga karamdaman, natuklasan nila ang bukal nang walang maliw na kabataan, (sapagka’t dalisay na maiinom), saka natagpuan din naman nila ang ilang uri ng hayop na maaari nilang pakinabangan at maaari pang makatulong sa gawain. Anopa’t ang sumunod na ikot ng daigdig sa Orasan ng Palad, na maikli lamang sa mga taong-bundok ay maitatala na nang kung ilang daang taon, hanggang sa matutuhan nila ang gumawa ng tahanan buhat sa mga kahoy at iba pang sangkap ng kagubatan at magsipagpatulo ng pawis, samantalang sumisikat ang araw, na nagpapasigla sa kanilang katawan. Datapuwa’t sa orasan ng mga Dioses, lalo na sa kay Iris at sa Prinsipe ng Liwanag, ay nagdaan lamang ang maghapon at isa pang magdamag upang sila’y magkawatasan na gaya nang kanilang pinagkasunduan. Sa buong liwanag ng araw na dulot ni Apolo, ang Prinsipe ng Walang Maliw na Liwanag, ay nagtapat sa kanyang ama. Ipinahayag ang laman ng dibdib at ang dahilan ng pagnanais na makita uli si Iris – ang Reyna ng Sandaigdig na Kulay. --Talaga pong iniibig ko si Iris! – pagtatapat ng Prinsipe ng Walang Maliw na Liwanag. --Hangal! – ani Apolo. -- Ibig mong sabihing isusuko mo ang Liwanag natin, na siyang biyaya ng lakas at buhay sa daigdig, sa isa lamang bahaghari ng mga kulay? – -- Wala po sa isip ko ang isuko ang ating kapangyarihan. Puso ko po ang nagpasiya na ako’y umibig sa kanya hangga’t ako’y Prinsipe ng Liwanag at habang nagiging tungkulin ko ang pumunit sa Kortina ng Gabi sa Langit-Silangan. -- -- Ah! Talagang hangal ka, anak ko. Ngayon pa lamang ay napaaalipin na ang iyong kaluluwa kay Iris. Walang utang na loob. Malaon na akong may balak na ipagtapat sa iyo na ang hirang ko ay si Aurora. Mahabag ka kay Aurora na sa pagbabangon mo pa lamang sa Langit-Silangan ay nagsasabog na ng mga bulaklak sa iyong daraanan. Kahabag-habag siya . . . -- -- Ngun’t, ama ko. Na kay Iris po ang aking puso! -- matigas na pahayag ng Prinsipe ng Liwanag. -- Kung gayon ang ibig mo, kailan man, anak ko, ay hindi matutupad ang inyong nais, sapagka’t hindi maaaring paalipin ang Liwanag – ang biyaya’t lakas ng daigdig – sa kalipunan lamang ng mga kulay. -- -- Ama ko! – Sa kulay po nagkakahulugan ang buong daigdig. Nakilala ang bulaklak sa kanilang iba’t ibang kulay. Dumilag sila at lalong naging mapanghalina, bukod pa sa mga bunga ng kahoy, ay lalong nagkahalaga, sapagka’t nabatid ng mga kinapal sa lupa ang kahalagahan ng isa’t isa sa kanilang buhay at kabuhayan. -- -- Minsan lamang akong magpasiya, anak ko, -- ani Apolo. Hindi na nakapangusap pa ang Prinsipe; at walang anu-ano’y narinig niya ang tinig ni Hermes na nag-usisa: -- Ako po ang alipin ni Iris – ng aking Reyna. Ibig pong mabatid ng Kanyang Sanghaya kung magaganap ang inyong salitaan. -- Napipi ang Prinsipe ng Walang Maliw na Liwanag. Napatungo sa lupa, at naluha. Lalaki ang Prinsipe ng Walang Maliw na Liwanag. Nguni’t lalaki man ay natutuhan din ang lumuha. Nalaglag ang mga patak ng luhang ito. Naging hamog sa mga bulaklak . . . . . . Samantalang si Hermes, na mabilis pa noon kaysa Kidlat ay nagbalik sa Reyna ng Bahaghari at inihatid ang malungkot na balita. Tugon ng Prinsipe ng Walang Maliw na Liwanag ay hindi nabigkas ng bibig. Nasabi sa kanyang luha. Madarama pa nga sa labi ng mga bulaklak. Lalo na ng mga bulaklak sa kagubatan! Noon din ay nagdalang-poot si Iris. Poot na may himig-panibugho. Batid niya ang lihim ni Apolo: Ang nais nito sa kanyang bunsong prinsipe upang makaisang-dibdib si Aurora. Kaya’t sa ilang saglit lamang ay nag-utos na kay Hermes upang makipaghabulan sa Kidlat. Pinakilos ang mga panginorin sa himpapawid. Pinapagdilim ang langit kahi’t katanghalian at nasa karurukan si Apolo. Nagluksa man din pati mga dahon at nagtungo ng ulo ang mga talulot at bulaklak. Noon din ay nagsala-salabat ang kidlat sa kalawakan. Narinig ang nakakabingaw na kulog. Nahintakutan ang daigdig! Kaya’t mula na noon ay nangupas na ang maraming kulay. Kulay sa mga dahon at bulaklak. Nagbago na ng lakad ang mga pangyayari. Namatay na ang sigla ng buhay. At, ang Tag-araw at Tag-ulan, ay sumasapit sa pana-panahon. Naging tiyak din naman ang Tadhana: ang mga bagay at kinapal sa lupa na walang maliw ay nagmaliw na ri’t napatakda sa Kanluran ang paghihingalo ni Apolo. Nguni’t patuloy ang ganyang takbo nga ng mga pangyayari. Saka ang lalong malungkot ay nalalanta na ang mga bulaklak kundi man nangungupas ang mga kulay . . . -- Ay! -- buntong-hininga ng Reyna ng Sandaigdig na Kulay. -- Ay! – ang tugong buntong-hiniga rin ng Prinsipe ng Walang Maliw na Liwanag sa Langit-Silangan. Nguni’t kailan man ay hindi na natupad pa ang kanilang pangarap, kaya’t ang Reyna ng Bahaghari ay naging patrona na lamang ng mga alagad ng sining, lalo na ng mga batikang alagad ng D’Vina.                  ​"
Killjoy si Al Saymer,"Ang pitumpu’t pitong taong gulang na matandang lalaki ay masayang nagbihis, pagkatapos ay naupo sa kanyang kotse at pinaandar ang sasakyan papunta sa Dodgers Stadium. Nag-iisa na lamang na namumuhay si Alberto. Ipinagpatuloy niya ang paninirahan sa kanyang bahay sa siyudad ng Los Angeles kahi’t na wala na ang asawa, sumakabilang-buhay na siya. Iyon ang kanyang naging tahanan mula’t sapul pa nang kakakasal pa lamang niya sa asawa, humigit-kumulang na mga apatnapu’t limang taon na ang nakalilipas. May isa siyang anak na lalaki na bihira na niyang makita. Siya’y sa East Coast naninirahan at abala sa trabaho at sa pag-aasikaso sa kanyang sariling familia. Kung masusunod ang anak, ang makabubuti ay manirahan ang ama sa isang retirement home, at nang siya ay may makakasamang ibang tao. Doon ay may mga caregivers na titingin sa kanyang pangangailangan. Nguni’t ang ibig ni Alberto ay mamuhay nang malaya at batay sa kanyang paniniwalang kaya niyang magsarili. Malusog ang pangangatawan ni Alberto. Nakapagmamaneho pa nga siya. Nguni’t siya’y malilimutin na. Noong buhay pa ang asawa, malimit na nababahala ang asawa sapagka’t maraming nalilimutan si Alberto. Nalilimutang mag-flush ng toilet pagkagamit nito. Nalilimutang patayin ang apoy sa stove kahi’t na natuyo na ang pinakukulong tubig para sa kape. Minsan ay paalis si Alberto. Lumabas na ng bahay. Wala pang tatlong minuto ay bumalik – nalimutan daw niya ang kanyang susi ng awto. Pinulot ang susi at lumabas na muli. Maya-maya ay bumalik na naman. Nalimutan daw niya ang salamin sa mata. Hindi naman sila masyadong nagkakaiba ng asawa. Ang asawa ay malilimutin din. Ang pagiging malilimutin ay kapuwa nila itinuring na bahagi ng pagtanda, natural lamang na mangyari, at di maiiwasan.  Malimit ay sinasabi ng babae – “Ay, Alberto, kung hindi nakakabit iyang sa iyo, malamang ay malilimutan mo rin kung saan mo inilagay.” Abogado si Alberto noong araw, bago siya mag-retire. Matalas ang kanyang isip at mahusay siya sa pagsasalita at pagpapaliwanag. Karamihan ng kaso niya sa korte ay panalo. Kamakailan ay nagwagi ng premyo si Alberto sa pa-contest ng isang radio station. Ang lucky caller ay magwawagi ng libreng ticket sa isang Dodgers baseball game. May dagdag pa na free dinner for two and hotel accommodation sa Hotel Bounaventure. Pipili ang radio station ng isa pang winner na makaka-date ng lucky caller sa dinner at sa pagkakaroon ng good time sa gabing nabanggit. Sapagka’t si Alberto ay isa nang balo, walang masama na siya ay makakilala at makipagkita sa isang babae. Di nakikita ni Alberto ang kanyang magiging ka-date, nguni’t batay sa paglalarawan ng radio announcer, ang magiging ka-date ay bata at maganda. Siya si Tara, tatlumpu’t walong taong gulang, isang dibursiyada, real estate ang profesion, maganda, at mahilig sa baseball. Sabi ng radio announcer: “Hey, Alberto, aren’t you a very lucky man. This lady on the phone, who will be your date on baseball night, described herself as voluptuous. Are you excited?” Sagot ni Alberto, “Well, who wouldn’t be? I’m a fun person, she's a fun person. We’ll see what happens.” Sabi naman ni Tara, “Alberto, you sound like a very interesting man. I’m excited to meet you at the baseball game and the dinner date.” Nagmamaneho ang matandang lalaki ng kanyang awto patungo sa Dodgers Stadium. Sinundan niya ang direksyon papunta sa Freeway I-5. Sumampa siya sa freeway at sinundan ang lane papunta sa nasabing lugar. Marami nang beses na siya ay nakapunta sa Dodgers upang manood ng baseball. Kabisado niya ang daan papunta doon. Karaniwan ay makinis ang kalsada at mabilis ang daloy ng traffic sa freeway. Noong oras na iyon, biglang naging baku-bako ang daan. May nagaganap na road construction. Hindi inaasahan ni Alberto na madaraanan niya ang isang road construction. May mga cones o harang sa daan kung kaya’t kinailangang bumago siya ng lane. Mabilis pa rin ang takbo ng awto niya at ng ibang awto. Hinihintay niya na magpakita ang sign na ibinabalita ang exit patungo sa Dodgers Stadium. Walang sign na lumilitaw. Alam niya na malayo na siya. Lagpas na sa Dodgers exit. Nguni’t kinailangang sumunod siya sa daloy ng traffic.  Sa kasusunod sa lane ay napunta siya sa isang pasikip na pasikip na daan. Bumagal ang takbo ng traffic. Maya-maya ay napunta na siya sa loob ng isang palengke, katulad ng mga palengke sa Mexico at sa Filipinas.  Maraming taong nagtitinda at taong namimili na nakahambalang sa daan. Binagalan niya ang paandar sa awto at ang ibig na lamang niyang gawin ay humanap ng mahihintuan at nang makapagtanong kung nasasaan na ba siya. May nakita siyang mahihintuan. Huminto siya at bumaba sa awto. Tila siya nalilito at kinakabahan. Umupo siya sa isang upuang bakal na nasa gilid ng daan. Umupo siya roon nang kung ilang minuto na tila nakatingin sa malayo at wala sa sarili. Maya-maya ay may lumapit na babae na nagtanong, “Mama, kailangan ba ninyo ng tulong?” “Oo, sabi ng matandang lalaki. “Naliligaw ako.” “Saan kayo papunta?” “Di ko matandaan.” “Ano pong pangalan ninyo.” “Hindi ko matandaan.” Samantala sa pinag-usapan nilang waiting area sa Dodgers Stadium ay naghintay at naghintay si Tara, hanggang sa magsimula na ang laro. Nang magsimula na ang baseball game ay pumasok na si Tara sa stadium na nag-iisa at nag-iisip kung bakit hindi dumating si Alberto."
"Bakit di ka sumagot, Rene?","Matagal ding tiniis ni Margie ang maraming sama ng loob sanhi ng pambabae at pag-iinom ng asawa. “Mamamatay ka sa ginagawa mong pang-aabuso sa iyong katawan,” banta niya sa kanya. Sa tuwing magsasalita si Margie tungkol sa problema ng asawa ay hindi kumikibo ito. Parang walang naririnig. Nguni’t ang kasagutan ay umaalingawngaw sa isipan ni Rene. Hindi nga lamang niya ito maipahayag. “Margie, hindi mo lamang nalalaman; ang bumubuhay sa akin ay ang alak!” Ito ang diwang namumuo sa isipan ni Rene at isinasagot sa sumbat ng asawa, iyon nga lamang ay hindi lumalabas sa kanyang bibig. Hindi nagkukulang sa salapi at pangangailangan ang mag-asawa; bagkus ay mariwasa sila. Magkatulong nilang pinatatakbo ang negosyo na may kinalaman sa paggawa ng mga drama na inilalabas sa TV. Samakatuwid ay producers sila. Sila ang gumagawa ng pangunang programa sa TV kapag alas dos ng hapon ng tuwing Sabado, na may pamagat na, “Puso sa Puso”. Ang host ng programa, si Tina Tomas, ang nagsisiwalat ng mga problema ng mga totoong tao na nagpapadala ng sulat sa TV station; bago ang problemang tinatalakay sa sulat ay isinasadula (ginagawang drama) ng producers. Dahilan sa katanyagan ng programa ay naging kilalang-kilala si Tina Tomas sa buong bayan. Maganda siya, mataas, maputi, may mahabang itim na itim na buhok at maganda ang pangangatawan. Palibhasa ay si Rene ang di lamang producer kundi director pa ng programa, nagkaroon ng malapit na pagkakaibigan ang Rene at Tina. Umunlad nang umunlad ang kanilang pagkakaibigan hanggang sa ito ay dumating sa pagkakaroon ng bawal na relasyon. Bagama’t dalaga si Tina ay may asawa si Rene. Noong una ay hindi alam ni Margie ang nangyayaring pag-iibigan na kubli na namamagitan kina Tina at Rene. Nguni’t sabi nga, may pakpak ang balita at taenga ang lupa, at, kapag may ipinakukulo ay tiyak na may sisingaw. Nang umabot sa kaalaman ni Margie ang ginagawang pangdaraya sa kanya ni Rene ay kinausap niya ito nang masinsinan. “Kapag hindi mo itinigil ang iyong relasyon kay Tina ay hihiwalayan kita. Paalisin mo sa ating negosyo at buhay ang walang kahihiyang babaeng iyan!” pagmamatigas ni Margie. Bagama’t alam niya na medaling sabihin ang nasabi, nguni’t mahirap gawin. Paanong gagawa siya ng hakbang na ikagagalit ni Tina at ikasisira ng kanilang ikinabubuhay? Oo ang sagot ni Rene, ititigil ang bawal na relasyon, nguni’t hindi niya maaaring paalisin sa programa si Tina! Ang ganyang katayuan ay tinanggap ni Margie alang-alang sa ipagpapatuloy ng kanilang hanapbuhay. Nguni’t tumigil nga ba si Rene? Ang sagot ay hindi. Naging higit na maingat lamang siya at nang wala nang naririnig at nakikita si Margie. Tatlong taon na ang nakalilipas nang si Rene ay kumunsulta sa isang heart specialist. Nawawala sa lugar ang tibok ng kanyang puso. Kung minsan ay mabilis, kung minsan ay mabagal ang tibok. Kapag nangyayari ang ganoon ay nagugulat si Rene at natatakot. Natuklasan na ang kanyang puso ay may maliit na butas. Maaaring magkaroon ng operasyon upang matakpan ang butas, nguni’t magiging maselan ang nasabing operasyon; na maaaring ikamatay ng pasyente. At kung ang kalagayan ay hindi gagamutin, maaaring higit na tatagal ang buhay ng pasyente; nguni’t palaging may peligro na ang puso ay sasabog o siya’y malulunod sa kanyang sariling dugo at mamamatay ang tao. Samakatuwid ay, sala sa init, sala sa lamig, ang katayuan ni Rene. Nagpasiya siya na hindi paoopera at pababayaan na lamang na mangyari ang mangyayari. Ang pangyayari tungkol sa natuklasang problema sa puso ni Rene ay hindi niya sinabi sa asawa at nang ito ay hindi mag-alaala. Dati nang umiinom ng alak si Rene. Nguni’t ang pag-inom ay kung kinakailangan lamang; halimbawa na kung may okasyon o nakikipaghambugan sa mga kaibigan. Nang lumaon, nang napagsabihan ng doktor na ang puso niya ay may problema, naging higit na malimit ang pag-inom ng alak ni Rene. Natuklasan niya na ang alak ay puksa sa mga tibok ng puso niya na kung minsan ay mabilis at kung minsan ay mabagal. Samakatuwid, alak ang lunas! Ang pag-iinom ni Rene ay humantong sa pagiging alcoholic niya. Nguni’t ang maganda kay Rene ay hindi siya nalalasing. Bagkus ay lalong tumatalas at humuhusay sa pagsasalita habang napaparami ang inom. Johnny Walker ang pangmumog ni Rene sa umaga. Buong maghapon ay inom nang inom. Sa gabi ay inom din ang kanyang pampatulog. Sa maghapon ay isa hanggang sa dalawang bote ng Johnny Walker ang naiinom niya. Bilang direktor ng isang sikat na TV show, si Rene ay naging pakay ng maraming magagandang babae, na naghahangad na maging artista. Laging may pagkakataon si direk na bigyan ng audition ang mga babae. Naroong isinasama ang babae sa out-of-town trip upang mag-shooting. Naroong dinadala ang babae sa otel upang doon kunan ng retrato at nang matiyak kung ang babae ay photogenic. Walang tutol ang mga babae kahi’t na sila ay paghubarin ng damit o pagawin ng ano mang maibigan ni Rene. Iba siguro ang sigla ng nasa influencia ng alak. Matalas, madaldal, mahilig sa sex. Naging mabilis at makulay ang buhay ni Rene gawa ng alak at ng kanyang pagiging sikat na direktor. Walang minuto man lamang upang mag-isip tungkol sa kanyang karamdaman sa puso. Walang pag-aalaala na baka mabuko sa asawa sapagka’t ang asawa ay busy sa oficina at nagtitiwala sa kanya. “Heto ang matamis na buhay,” malimit na isipin ni Rene. Tagumpay, salapi, alak, babae! “Ano pa, Rene, ang hahangarin mo sa buhay?” bulong sa sarili. Nguni’t si Margie ay nagtitiis lamang, nagkukunwari na hindi nasasaktan, nagmamaang-mangan na siya ay walang naririnig, nakikita at nararamdaman. Batid niya na si Rene ay isang mandarambong, isang halimaw, isang mapagsamantala, asawang walang pagmamalasakit sa damdamin ng asawa. Ang mahirap ay walang magawa si Margie, alang-alang sa ipagpapatuloy ng kanilang hanapbuhay. Sa bahay ay ulirang asawa at ama si Rene. Masaya, mapagmahal, mapag-alaala sa pangangailangan ng familia. Malimit na wala siya sa bahay dala ng trabaho, nguni’t naroon siya tuwing ang familia ay nangangailangan. Oo, may dalawang buhay si Rene. Dalawa ang kanyang mukha. Mabait siya na asawa at ama. Siya rin ay isang lasenggo, babaero, at mapaghanap ng ligaya. May farm si Rene sa labas ng siyudad. Doon ay may bahay-pahingahan siya at taniman ng kalamansi. Kapag naroroon siya ay may tagapag-luto siya ng naiibang pagkain. Kung nagsasawa na sa pagkain sa siyudad ay doon siya sa farm nagpupunta at nagpapaluto kay Christy ng pagkaing-bukid. At doon na rin siya natutulog at nagpapa-umaga. Karaniwan ang anyo ni Christy. Hawig niya ang mga babae sa bukid; may kaitiman, mahaba ang buhok, walang make-up sa mukha, pambukid ang suot na damit. Humigit-kumulang ay dalawampu’t walo ang edad ni Christy. Maaga siyang nag-asawa nguni’t ang pagiging may-asawa ay hindi halata sa kanyang anyo. Tila pa siya dalaga. Kaakit-akit at amoy-pinipig. Wala pang anak si Christy at ang asawa ay namamasukan sa siyudad. Tuwing Sabado’t Linggo lamang kung umuwi. Palaging may mga tao sa farm ni Rene na nag-aalaga sa mga tanim at pinanatiling malinis at maayos ang kapaligiran. Si Christy ay dumarating lamang sa farm kung may aviso na si among Rene ay padating at nagpapaluto ng pagkaing-bukid. Nang gabing iyon ay dumating si Rene sa farm. Nagpahinga sandali, lumakad-lakad sa palibot ng farm at pagkatapos ay umupo na sa hapag-kainan upang matikman ang luto ni Christy. Habang kumakain ang amo, si Christy ay nakatayo lamang sa malapit at nang agad ay maibigay ang hihingin ng pinaglilingkuran.  Habang kumakain ay nagkukuwento, nagtatanong si Rene upang mayroon silang mapag-usapan ni Christy. Sa tuwing titingin siya kay Christy ay tumatakbo sa kanyang isip: Kay ganda mo, Christy! Kanais-nais ka! Simple ka lamang, nguni’t may angkin kang bato-balani! Kahi’t na nasa siyudad si Rene, lalo na kung siya’y matutulog na, ay sumasagi sa isipan niya si Christy. Nakakatulog siya na dala sa pagtulog ang magandang larawan ng dalagang-bukid, at malimit na sa kanyang panaginip ay nakikita niya ang babae na kanyang kayakap at kahalikan sa buong magdamag. Sa dami ng babae na kinakalantari ni Rene, bukod tangi ang pagnanasa niya, kay Christy. Doon natulog sa farm si Rene. Nang dumating ang umaga, naghiyawan ang mga trabahador doon, nang makita si Rene sa kama, hiwa-hiwa ang mukha at katawan, duguan, at patay na! Ginamit ang machete sa pagpatay sa kanya. Nagkaroon ng imbestigasyon. Tinanong ng mga pulis ang nalalaman ng lahat ng taong may kinalaman sa buhay ni Rene, pamula kay Margie hanggang kay Christy. Hanggang sa isinusulat ang kuwentong ito ay hindi pa nababatid ng pulisya kung sino ang pumatay kay Rene at kung ano ang motibo. Ang katawan ni Rene ay dumaan sa autopsy. Ang doktor na gumawa ng autopsy ay nakita na ang atay ni Rene ay kasing-tigas na ng goma at maitim na; na kung hindi siya napatay ay malapit na rin siyang pag-iwanan ng kanyang atay na tiyak ay ikamamatay niya. Nang malaman ni Margie ang bagay na ito, hindi siya natuwa, nguni’t hindi rin siya nagulat. Sa nakita niyang buhay na pinili ni Rene ay alam niya na ang asawa ay may kahahantungang hindi mabuti. “Sinabi ko na sa iyo noon, Rene; ikamamatay mo ang sobrang pag-inom ng alak,” sabi ni Margie na may magkahalong damdamin ng lungkot at sisi. Gaya noong dati, hindi sumasagot si Rene sa tuwing uungkatin ni Margie, ang problema. Abo na lamang si Rene sa loob ng isang ceramic vase. Paano siya makasasagot pa?"
"Vic Macapagal - Dahil sa Madyong, Katalagahan","Malaking problema ang idinulot sa akin ng aming bagong kalapit-pinto. Simula nang lumipat sila ay hindi na natahimik ang aking tenga’t kaluluwa. Sa umaga, sa tanghali, at sa gabi ay walang tigil ang ingay na mandin ay nagsasangag ng graba at buhangin. Ang haluang ito ng pitsa ay isa lamang sa hindi mabilang na ingay at tunog sa laro nilang... higit na kilala sa tawag na madyong. Matapos manggaling sa haiskul na aking pinagtuturuan, ang lagi kong kaharap ay ang aking makinilya upang malaya kong isatitik ang daloy ng aking mga guniguni. Ngunit nagsimula ang Linggo at ngayon ay Biyernes na pero bakante pa rin ang puting papel na dapat ay pinamumutiktikan na ng aking mga obra maestra. Ang guniguni kong nasanay sa tikatik ng makinilya ay biglang naakit ng bagong karibal na ingay kung gabi mula sa nagliliwanag na kapitbahay. Sa pagitan ng pagsasangag na iyon ng bato at buhangin ay mga salitang kadalasan ay napapalakas: “pung”, “one ball”, “Ano’ng tapon?” “Bunot!”, at iba pa. Buo na ang aking pasiya. Bukas din ay ipakikiusap ko kung maaari ay huwag na silang maglaro sa gabi. Mabait naman daw si Mrs. Sarabia, sabi ni Inang nang minsa’y magkausap sila. Sabado. Ika-sampu ng umaga. Ako ang kauna-unahang bisita ng mga Sarabia. Dinatnan ko ang isang batang mga sampung taong gulang. “Mommy, tila may maglalaro na! Tawagin ko na ba si Ate?” Napagkamalan ako ng batang lalaki. Tututol sana ako nang sa lalabas si Mrs. Sarabia. Nagpakilala ako kaagad. “Magandang umaga ho, misis. Ako ho si Ariel na nakatira sa kabila. Anak ho ni Aling Nora.” “Ikaw pala si Ariel. Halika, tuloy ka! Pasensiya ka na at napuyat kasi kami kagabi. Madaling araw na nang maghinto sila Luz.” “Tungkol nga ho doon ang sadya ko. Nais ko ho sanang . . .” Pinutol ang sasabihin ko nang biglang lumabas ang dalagang anak ni Mrs. Sarabia. Naka T-shirt ng dilaw, naka-short-shorts, at nakangiti. “Mommy, ang aga naman yata ng dayo natin.” “Luz, siya si Ariel, anak ni Aling Nora diyan sa kabilang pinto. Iba yata ang sadya niya.” “Sayang! Akala ko pa naman ay may pogi na kaming makakalaro.” Maharot ang ngiting ipinukol sa akin ng mapagbirong dalaga. Sa kauna-unahang pagkakataon ay sa bibig lumabas ang aking guniguni. “Ibig ko nga sanang magmadyong pero hindi pa ako marunong.,” ang bigla ay nasambit ko. Napakaganda ni Luz. Sa nagdarahop na guniguni’y isang biyaya ang kanyang kabuuan. Siya’y isang kuwentong walang katapusan. “Iyon lang pala e,” nakangiti pa ring sabi ni Luz, “bayaan mo at tuturuan kita. Bago dumating ang barkada ay marunong ka na.” Pinilit nila akong doon mananghali, ngunit pinanindigan ko ang aking pagtanggi. Sabi ko’y lilipat na lang ako pagdating ng mga kaopisina ni Luz upang manood at maglaro. Ikinuwento ko kay Inang ang aking natutuhan sa mga Sarabia sa pagitan ng paghigop sa niluto niyang tinolang manok. “Nasa Saudi pala ang asawa ni Mrs. Sarabia. Upang huwag mainip si misis ay binayaan niya na matuto ng madyong. Pati na si Luz, ang anak nilang dalaga ay naadik na rin dito. At dahil nag-oopisina ito sa araw, ay sa gabi napipilitang maglaro.” “Ano ang nangyari sa sadya mo? Bakit ka natagalan?”, ang usisa ng ina ni Ariel. “Malayo hong mangyari na mapigil ko sila, Inang. Kaya tulad ng kasabihan – Kung hindi mo sila kayang sawayin, sumama ka na lang. Iyon ho ang aking ginawa. Marunong na ho akong magmadyong. Tinuruan ho ako ni Luz.” Nang hapong iyon ay natalo ako ng mahigit na isandaang piso. Ni hindi ko nakalaro si Luz. Nasa kabilang mesa ito. Natalo ako dahil siguro sa katitingin kay Luz. Inaabangan ko ang pagtingin niya sa akin. Ngunit hindi ito tumingin. Hindi ko nakitang tumingin. Nang matapos na ang laruan, at malaman ni Luz ang aking pagkatalo, ay masuyo itong nag-alok, “Ariel, naku ang laki pala ng talo mo! Kung gusto mo tuturuan kita uli ngayong makahapunan.” “O sige, para makabawi naman ako,” ang nakatawa ko na ring sagot. Sa palagay ni Luz ay marami siyang naituro sa akin nang gabing iyon. Kung paanong mamomoro ng up and down mula sa paningit o back to back. O kaya’y one-four-seven, two-five-eight, o three-six-nine. Tinuruan din ako kung paano mamimirmis ng panapon upang hindi tumambog sa kalaban. Ngunit iba ang aking natatandaan. Ang mga mata niyang wari’y nagpasadya ng pilikmata upang malayang makapaglaro sa ilalim ng naka-arkong kilay. Ang ilong niya sa tingin ko’y nililok upang pulos mababangong simoy lamang ang kanyang sasamyuin. Ang bibig at labi niya’y ginawa upang katagpuin ng pag-ibig. Ang pisngi niya’y katulad ng pastilyas-Bulacan na bagong alis ang balat. Ang maputi niyang leeg, Diyos ko! Ang bugtong ng kanyang dibdib na ang kasagutan ay mapagtatanto sa kanyang bahagyang paggalaw. Ilang ulit pa niya akong tinuruan at maraming beses pa akong natalo. Hanggang isang hapon, nang dumating ang mga dayo ni Luz ay wala siya. Nanood kami ng sine at kumain sa labas, kasama ang kapatid niyang si Ronnie. Nang pumakabila ako nang araw na iyon ay simple lang ang sinabi ko. “Ayoko na yatang maglaro. Sigurado namang talo ako. Kung ibig mo Luz, kumain na lang tayo sa labas at manood ng sine nina Ronnie. Kahit paano makakahati ako sa matatalo sa akin.” “Aba, sige,” bigla ang sagot ni Luz. “Sigurado namang panalo ako sa ganyang sistema,” pagkuwa’y idinugtong niya, kasama ang pagkatamis na ngiti. Tutoong ang nakaaakit sa mga naglalaro ng madyong ay ang pagsalat sa nakataob na piyesa. Lalo na at malakas at marami ang kanilang porong hinihintay. Ngunit bago ko pinangarap ang pagsalat ng piyesa, habang tinuturuan ako ni Luz, ay ang malambot, makinis, maliit niyang kamay muna ang sa aki’y bumalisa. Ang paminsan-minsang pagdadaiti ng aming mga kamay na hindi sinasadya ay sapat na upang malimot ko ang lahat niyang itinuturo. Iyon ang simula upang ang malaporselanang kamay na iyon ay pangarapin kong maging akin. At hindi ang malamig na sikreto ng mga nakataob na piyesa ng madyong. Iyon ang dahilan marahil kung bakit hindi ako nanalo sa madyong minsan man. At kung bakit tinuruan ko ng ibang libangan si Luz. Pinahiram ko siya ng mga kuwento at nobela nina Ric Lee, Hernandez, Santos, Agulto, Fanny Garcia at iba pa. Ito ay sinasalitan ko ng pagyayaya sa kanyang mamasyal, magsine, at kumain sa labas. Nang lumaon, pati na si Mrs. Sarabia ay nag-umpisa na ring mahilig sa pagbabasa ng mga nobela at kuwento. Lalo na kung walang korum upang makapaglaro siya ng madyong, dahil kasama ko nga si Luz sa pamamasyal. Sa simula’y pahiram-hiram si Mrs. Sarabia ng libro sa akin, hanggang sa matutuhan na rin niyang magsadya sa mga bookstore upang malaya siyang pumili at bumili ng makursunadahang basahin. Habang dumadalas ang pamamasyal namin ni Luz ay dumadalang naman ang pagmamadyong sa kanilang bahay. Ito ang larong aking ipinanalo. Wala na ang ingay na animo’y nagsasangag ng graba at buhangin sa gabi. At natitiyak kong hindi na ito mauulit pa. Lalo na at kasal na kami ni Luz. Ngayon, sa gabing katalik ko ang aking makinilya at nagpupumilit na makabuo ng isang kuwento ay wala nang karibal na ingay na umiistorbo sa akin. Datapwa’t kung minsan ay. . . “Riel, darling, matulog na tayo. Gabi na. Inaantok na ako.” Sa ngayon ay ito ang karibal ng aking mga salaysaying pawang kathang-isip. At sa lahat ng pagkakataon ay handa kong ipagpalit ang lahat kong kuwento sa piling ng aking mahal na maybahay. Siya ay isang buhay na kuwentong ang dulot na ligaya’y walang katapusan. KATALAGAHAN Ni Vic Macapagal Kagabi ay hindi ako sumama sa mga kaibigan ko. Naipangako ko kay Kuya na sa kanya ko ipagkakaloob ang isang buong linggo. Itong linggong ito. Kahit na nga ba sa loob ng nakaraang mga buwan ay siya na ang naging gunitain ng buo...ng pamilya. Alam ko, magiging masaya na naman sa bahay. Wala na ang supil na mga ngiti. At mga halakhak na ang kamatayan ay halos sabay sa pagkakaluwal. Magiging maluwag na naman ang aming paghinga. Noon, tila lahat ng sariwang hanging pumasok sa bahay ay para kay Kuya lamang. Wala na ang wari’y tinik na dumuduro sa aming magkakapatid sa mga panahong kami’y nakalilimot at nakapagbibiruan. Sa aming panaka-nakang pagbibiruan, kung magkagayon man, ay saglit lamang ang dampi ng tuwa sa aming mga mukha. Kahit na nga malayo pa kami sa silid ni Kuya. Talaga lamang na mahirap sikilin ang paminsan-minsang bugso ng damdamin. Sigla at indak ang tunay na kahulugan ng buhay. Iyon ang alam ko. Iyon ang nadarama ko. Minsan galing sa paglalaro, ang aming bunso’y humahangos na umuwi. Parang ibig umiyak. Ako ang dinatnan sa bahay. (Nasa palengke si Inang. Nagtuturo si Ate Ester sa elementarya. Si Ditse ay nasa tahian, nanahi.) Sa pagitan ng hinahabol na paghinga at pandalas na singhot ay ibinulalas niya ang unang kalbaryo ng kanyang kamusmusan. “Diko, mamamatay na nga ba si Kuya? Kanser nga ba ang sakit ng Kuya, ha, Diko?"" Matagal. Hindi ako nakaimik. Dambuhalang kulog ang bawat salitang umalpas sa kanyang munting bibig. Nakabibingi. Nakapanlulumo. Sa kanya ko unang narinig ang mga tanong na ito. Maliwanag at sukol sa kahulugan. Ni wala akong lakas na bigkasin sa aking sarili ang mga katanungang iyon. Bagama’t matagal ko nang pilit inaarok ang hiwaga ng kamatayan. Matagal na. Bago pa magkasakit si Kuya. Si Lito. Bata pa siya. Wala pa sa kanyang kamalayan ang hiram na buhay. Siya’y isang kerubin ng kawalang-kamatayan. Sa kanya ang buhay ay isang biyayang sinlusog ng kalikasan. Hindi niya kailangan ang mahabang paliwanag. “Kanser nga sakit ng Kuya, pero madali na itong gamutin ngayon, di tulad noong araw,” sabi ko. “Kita mo at kay lakas ng Kuya ngayon,” dugtong ko pa. Iyon lamang at buong kasiglahan siyang bumalik sa iniwang mga kalaro. Matagal na siyang wala nang muli kong mahagilap ang aking sarili. Anim na buwan ang taning ng doktor kay Kuya. Pagkaraan ng limang buwan ay malakas pa rin si Kuya. Minsan ay dumalaw si Tata Miguel. Sabi niya, “Bakit hindi ninyo dalhin kay Da Ipe. Aba’y kay-rami nang napagaling ni Da Ipe na tinanggihan na ng mga doktor.” At inumpisahan niya ang litanya. “Naroon si Monico na natuklaw ng ulupong, nakatirik na raw ang mga mata nang idating kay Da Ipe matapos tanggihan ni Dr. Villavicencio. Si Huling na modista, matagal ding nagkasakit, etraytis daw yata ang sabi ng doktor, pero hindi at kulam pala. Sandali lang pinagaling ni Da Ipe. Si Damian, ulser daw, nakatuwaan lang pala ng nuno sa punso. Si Robert ng Tata Sidro mo. Si Ameliang kapitbahay n’yo. Si Turing.” Marami pa siyang sinabi na pinagaling ni Da Ipe. Wala siyang binanggit tungkol doon sa kung hindi man pinalubha ni Da Ipe ay hindi naman niya napagaling. Si Doro, si Maryang Tuhod, si Enyang, si Andang Pedro, si Tacing. “Bayaan mo, Kuya Miguel,” sabi ni Inang, “at baka madala rin namin si Berting bago matapos ang linggong ito.” Ngunit alam kong alam ni Inang na hindi papayag ang Kuya. Buung-buo ang sampalataya ni Kuya sa siyensiya ng medisina kung sakit at sakit din lang ang pag-uusapan. Nasa huling taon na sa kolehiyo si Kuya at Medical Technology ang kanyang kurso. Pangarap din kasi niya na makarating sa Amerika. At ako nga, bagaman at salutatoryan nang magtapos ng haiskul ay napilitang maghinto muna matapos makaisang taon sa UP. “Hintayin mo nang makatapos ang Kuya mo,” madalas na sabihn ni Inang. “Buti kung buhay pa ang Amang mo. Baka sakaling matustusan namin kayong dalawa. Pero ngayon, kahit nakatutulong na ang Ate Ester mo ay hirap pa rin tayo.” Hindi alam ni Inang na hindi na niya kailangang sabihin pa sa akin ang aming pagsusumikap na umunlad. Hindi na niya dapat isa-isahin pa ang matatarik na bundok sa aming harapan. Aalis na lamang akong nahahabag kay Inang, dahil alam kong nahahabag din siya sa akin. Naalala ko si Danny. Matalik ko siyang kaibigan at mahigpit ding kaagaw. Siya ang aming balediktoryan sa San Ildefonso Academy. Pareho kami ng pamantasang pinasukan at pareho rin ng kursong kinuha. Nahinto nga lamang ako. Noong isang linggo ay dumalaw rin siya kay Kuya. Ngunit alam ko, gusto rin niya akong makita. At makausap. Masayang tao si Danny. Ewan ko kung paano siya nakatiis na hindi ngumiti simula pagpasok sa bahay hanggang sa siya’y magpaalam. At kung paano siya nakapagtiis na hindi magkuwento. Malakas magkuwento si Danny. At lalong hindi siya marunong maubusan. Alam ko, wala siyang maapuhap na kahit isang kaluluwang may buhay sa buong kabahayan. Ihihatid ko siya sa abangan ng sasakyan. Wala kaming kibong pareho. “Hanggang kailan ba ang taning sa Kuya mo?” pamaya-maya’y biglang tanong ni Danny. “Bago matapos ang buwang ito,” sagot ko. Nakatingin ako sa malayo. Alam ko tinatantiya ni Danny kung ano ang nasa kalooban ko. Sa tuwing mag-uusap kami ay kapwa malaya sa mga personal na alalahanin ang bawat isa, di tulad ngayon. “Lahat naman tayo ay may taning ang buhay, a,” sabi niya. Hindi ako sumagot. Nakatingin pa rin ako sa malayo. “Mapalad nga ang Kuya mo at alam niya kung kailan siya mamamatay,” muling tuldok ni Danny na parang naghahanap ng mina ng langis. “Sangangdaan ang patunguhan ng tao, Danny, nalimutan mo na ba si Socrates? May mamamatay at may mamamatayan. Maaaring mapalad ang isa ngunit paano ang iba?” pagtutol ko. Hindi alam ni Danny, tunay na matatag ang loob ni Kuya. Minsan ay napuna niya marahil ang aming pagkabalisa. Ang hindi pagiging natural ng aming mga kilos. Pati na ang bukas ng aming mga bibig ay kanyang pinagmamasdan. “Masaya sana ako,” sabi niyang nagtatampo, “at kung ako’y nagbibiro ay malalakas ang inyong halakhak, lamang ay wala akong taginting na maulinigan. Sa mga kuwento ko ay tainga lamang ninyo ang matamang nakikinig. Iba ang alagataing kipkip ng inyong mga puso.” Si Ate Ester at si Ditse ay bigla na lang tatalikod at magpapahid ng luha na hindi raw nila kayang mapigilan. Ako naman ay aalis na hindi alam kung saan pupunta. Mapalad nga si Kuya. Ngunit si Inang? Kami? Si Ate Ester at si Ditse? Ilang beses kong nabungarang umiiyak si Inang sa kanyang silid. Mula nang mamatay si Amang ay sinarili na naming magkakapatid ang natitira pang kahulugan sa kanyang buhay. Bawat kabiguan namin ay sugat niyang tinitiis. Ngunit ngayon, para kay Inang ay wala nang ningning ang sinag ng araw sa umaga. Sa kanya, at sa aming lahat, ang bawat bukas ay may dalang dagok ng pangamba. Datapwa’t para kay Inang, at iyon ang pinakamasakit sa akin, sa bawat katiyakan ng bukas ay may pangitain pa rin ng pag-asa. Sina Ate Ester at si Ditse. Silang tatlo ang halos magkakaalinsabay. Silang tatlo ang pumupunit at humahabi sa lahat ng problema ng bawat isa. Malilimutan pa ba ni Ditse nang minsang may bumastos sa kanya doon sa tahian ay napaaway si Kuya. Pinalo si Kuya ng kahoy na may pako at tinamaan siya sa tuhod. Hindi na gumaling ang sugat, at ito nga marahil ang naging sanhi ng kanyang kanser. Paano sila ngayon? Ngayong alam nila na malapit nang mawala sa kanila si Kuya. Unti-unti. Araw-araw. Abut-abot ang pagtutol ni Danny nang sabihin kong lilipat na ako ng ibang kurso. Alam kasi niya kung gaano kalaki ang paghahangad kong maging isang mahusay na manggagamot. Nagiging labis lang daw ang aking pagiging sentimental. Ang matawag na sentimental ay isang mabigat na paratang sa aming dalawa ni Danny. At maging sa lahat ng mga kabarkada namin sa kolehiyo. Mariin ang aking naging pagpapaliwanag. Marahil ay pagtatanggol sa sarili. “Alam mo, Danny,” sabi ko, “wala na ang dating magneto ng medisina sa aking katauhan. Aking natuklasan na kung nagagawa mang patagalin ng mga makabagong gamot at pamamaraan ng medisina ang buhay ng tao, wala naman itong kakayahang gawin siyang higit na maligaya. Ilang kutsaritang luha ang kapalit ng kakaunting gamot na ibibigay mo sa isang batang maysakit? Maihahambing mo ba sa libo mang kamatayan ang takot ng isang musmos sa duro ng iniksiyon? Ilang pamilya ang pumalaot sa habambuhay na paghihikayos upang mabuhay ang isang kaanak na magiging inutil lamang sa habampanahon? Ewan ko kung ano ang nadarama mo sa tuwing papasok ka ng ospital. Para sa akin, higit na magaan ang aking hakbang pagkagaling ko sa isang libing.” Tahimik lang si Danny habang ako’y nagsasalita. Nakatingin sa akin. Alam kong nasa balag siya ng hindi paniniwala at pagkaawa. Kahit kailan ay hindi ko pa nakitang nabigla si Danny. Muli, nagpatuloy ako. “Kilala mo ba si Da Ipe? Alam mo, higit na marami siyang napaliligayang tao. Maraming taga-ibang lugar ang nagsasadya kay Da Ipe upang magpagamot. Hindi siya tumatanggi. Dalhan mo siya ng naghihingalo, ng sinabugan ng apendisitis, ng may kanser, may lukemya, may ulser, natetano, nalason, nakalulon ng pako, at buong pagtitiwalang gagamutin niya ang kahit sino sa kanila.” Sumabad si Danny. “Iisa ang kanyang gamot. Iniksiyon ng pag-asa. Hanggang sa huling sandali.” “Mahiwaga ang pag-asa, Danny,” sabi kong halos pabulong. “Walang mali at tamang pag-asa. Si Da Ipe sa kabila ng pag-asenso ng teknolohiya at sibilisasyon ay patuloy pa ring dinarayo ng mga tao. Mapagaling man sila o hindi ay walang gaanong kaibahan. Ang mahalaga ay madala kay Da Ipe ang mga may karamdamang hindi na kayang lunasan pa ng mga maalam na doktor.” Pinigil ako ng mga sunud-sunod na tanong ni Danny. Nagpapaalaala. “Mario, hindi ka na ba tulad noong araw? Takot ka na ba sa katotohanan? Hindi ba’t katotohanan at katiyakan ang ating hinahanap? Maliwanag sa akin ang lahat. Gusto ni Danny na sagipin ang tuluyang pagkalunod ng aking katinuan. Pagtatangkang walang lakip ng pang-unawa. Malayo ang baryo nina Danny. Maglalakad siya kung palalampasin niya ang huling biyahe. Hindi ko alam kung paano kami naghiwalay. Naramdaman ko na lamang na uminit ang aking mga mata. Ang ugong ng dyip. Ang alikabok na sing-itim ng takipsilim. Malayo na si Danny ngunit gusto ko pa rin siyang sagutin. Gusto kong isigaw sa kanya: Tunay na madali ang tumanggap ng katotohanan. Ng katotohanang totoo nang talaga. Ano mang bigat ang kapalarang pasan mo sa iyong balikat o sapo ng iyong mga palad ay kaya mong batahin. Ang mahirap yakapin ay ang malupit na katotohanang darating pa lamang. Hindi pa dumarating ngunit tiyak ang pagdating. Si Kuya, anim na buwan siyang minahal ni Inang, naming lahat, ngunit pagmamahal hindi sa isang buhay. Tutoo, ang nagpapagalaw sa aming lahat ay ang matapat na pagmamahal sa isang taong bagaman at masasabing buhay pa, ay malaon nang patay. Pinakakain nila si Kuya nang ako’y pumanhik sa bahay. Matagal din bago ako nakatulog ng gabing iyon. Kamakalawa, ang libing ni Kuya ay sinaksihan ng maraming tao. Halos nakiramay ang buong bayan. Pakikiramay na mahigit nang anim na buwan naming nadarama. Pagkat sila, kami, si Inang, ay matagal na naghintay."
Jeu de Mots,"Isang linggo nang magkasama ang dating magkaeskwela sa high school. Galing sa Paris ang isa; ang isa naman ay galing sa San Jose del Monte at sa Pilipinas na tumanda. Magkabarkada sila sa high school at may magkatulad na pagkabata. Kapuwa sila mahirap at may extra baggage. Tatlumpung taon ang lumipas, naging napakalawak ang pagkakaiba ng kanilang mundo.  Nasa restaurant sila. Pagkahatid ng waiter sa mesa ng isang pulutan. ""Lagniappe!"" ""Ano na namang kaburatan iyan. Pa lagniappe lagniappe ka pa. Gusto mong mapilipit ang dila ko. Saang tribu ba galing ang lagniappe? Sabihin mo na l'ang pulutan."" ""You have no idea."" Bilib na ako sa 'yo. Highfalutin ka, ratbu; pero tigilan mo na nga ang pa impress. Mabaho din ang utot mo."" ""The most certain things in life are uncertainties."" ""Kaya?..."" ""Ako, isang bakla, iisipin mo bang magiging linguist at word whiz? Very uncertain. Pero nangyari. Heto ako, bigger than life."" ""Saang ilog mo ba hinahalukay ang mga salita?"" ""I'm an angler for words. A digger of precious stones."" ""Multi-lingual ka ba, wide reader, mahusay sa scrabble, world traveller; o supot ka lang na hambog?"" ""All of the above. By the way, hindi ako supot. Nagpa sex reconstruction na ako."" ""Noong isang araw, ang suot ng babae, sabi mo 'risque'. Gusto na kitang sungangain, buti na lang napigilan ko ang sarili ko. Iyon pala gusto mo l'ang sabihin na iskanadalosa ang damit ng ale. ""Ang mga salitang binibitawan mo, nakapagdudugo ng ilong. ""Magaling ang memorya ko. Sabi mo, cri de coeur. Wagyu. Douchebag. Furnomenon. Doppelganger. Chutzpah! Pag kasama kita, kailangan may baon akong diksyunaryo."" ""Pareho tayo bakla, di ba? So, makakarelate ka... Noong nasa high school tayo, binu-bully tayo ng lahat ng tao. Itinatago natin ang pagkabakla pero hindi successful. Kaya't tayo'y ginagaya, pinagtatawanan, at hinihipuan pa sa puwit. ""Sa bahay, ganoon din. Ang almusal, tanghalian, at hapunan ay sermon mula sa tatay. Ibig niyang maging lalaki ang anak na ang puso at kaluluwa ay babae. ""Salamat sa nanay. Inibig niya ako kahi't bakla. Kung kami lamang ang nasa bahay, okay na mag lipstick ako, magsuot ng bestida, isuot ang kanyang high heels, at ako'y magsayaw-sayaw. ""Ipinangako ko sa aking nanay na ako ay magiging mahusay na tao at magtatagumpay sa buhay. Ako'y ipagmamalaki ng aking nanay at tatay! ""Dahil sa kahirapan, hindi ako nakapasok sa kolehiyo; Nag waiter ako sa Hotel Continental. Doon ko nakilala si Francois. Guest ng hotel. Nagustuhan niya ang service ko at nakagaangan niya ako ng loob. ""Naging penpals kami ni Francois. Minsan ay sinabi niya sa sulat na matutulungan niya akong makakuha ng visa patungong France. Kung interesado daw ako. ""Ako pa? Eh di, oo kaagad. ""To cut the story short, nakuha ko ang visa, nagpadala ng airline ticket ang Francois, at parang panaginip, parang isang kisap-mata lamang, ako'y nasa alapaap na sakay ng isang Air France. ""Iyak nang iyak ang nanay ko. Bakit ko daw siya iiwan gayong ako lamang ang kanyang nag-iisang anak. Ayaw ipakita ng tatay ko, pero alam ko na napaiyak din siya, nang ako'y di nakatingin. ""'Au revoir' Filipinas!"", sabi ko. ""O, ano, are you flummoxed by my fortuitous cinderella story? Itutuloy ko ba?"" ""Sige, very interesting. Minimize mo l'ang iyong mga malalalim na salita."" ""Obrigado. Doon ako tumira sa bahay ni Francois. Ang tatay pala niya ay may mataas na katungkulan sa pamahalaan. Mayaman sila. At si Francois ay grand couture - fashion designer - sa Ungaro. ""Hindi halata. Silahis si Francois. Kalahating babae, kalahating lalaki. Isang araw ipinagtapat niya na may interes siya sa akin at kung papayag ako ay magiging magsyota kami. ""Diyos ko, 'day. Gusto kong himatayin. Sa bait at sa guwapo ni Francois, paano ako magpapakipot pa? I could not be otiose. Oo kaagad."" ""Ay naku, mapapaiyak yata ako sa istorya mo, sis. Saka pasensya ka na, rough ako sa iyo. Akala ko ikaw pa rin ang mahirap at low class na bakla, katulad ko, na noon ay kasakasama ko sa araw-araw. ""Wala akong ganyang success story. Wala pa rin akong datong. Isang kahig isang tuka pa rin. Alalay ng isang baklang director sa pelikula. Walang pinag-aralan. Pinagtampuhan ng tadhana."" ""Kalamayin mo ang loob mo. Life is a mixed bag. I feel empathy for you. I'm not one who will gloat over your tragedy. Wala akong feeling na schadenfreudes. ""Anyway, sa tulong ni Francois ay naging jewelry designer ako. Nag design ako ng mga pulseras at kuwintas na ethnic ang itsura. Nagsabit ako ng mga boracay shells, colored stones, pira-pirasong kawayan at kamagong sa mga jewelry. Kwela, sis; putok! Naloka ang mga babae sa France. ""Ngayon, ang brand name na Joseh Tagulaylay, ako, ay mamahaling jewelry brand sa France at Europe. ""Nang dumating ako sa France, wala akong alam. Pilipit ang dila ko. Ang suwerte ko ay matalas ang aking tenga. Pag may narinig ako, natatandaan ko. Hindi nalilimutan.  ""Iyon. Para akong tape recorder. Itini tape sa memorya ang naririnig at pagkatapos ay ni re replay. Panood ako ng sine, ng tv, pakinig sa radyo, pakinig sa mga usapan. Ngayon ako'y mahaderang bakla na magaling sa French, German, at English."" ""Maiba ako, ano ba ang kakainin natin? Lagniappe lamang ba? ""Absolutely not. I ordered foie gras and we will wash it down with vintage pinot gris."" ""Ay naku, mare, hanggang kwek-kwek l'ang ako at Ginebra. Pasensya ka na."" ""May sorpresa ako sa 'yo. Isasama kita sa Francia. Ikaw ang aking magiging super alalay. ""Ang masasabi ko sa iyo:  'A vaillant coeur rien d'impossible.' Walang imposible sa malakas ang loob."" ""Talagang maiiyak na ako. Sa tuwa. Atsi na ang itatawag ko sa iyo mula ngayon."" ""Take a deep breath and dispel your agita. Don't worry."" ""Balbaleg ya salamat!."" ""Ano iyon?"" ""Maraming salamat sa Panggalatok."
Ang Siyam Na Buhay Ni Felizardo Cabangbang,"Mahina ang tuhod ng matandang lalaki kung kaya't siya'y nakatalaga sa isang wheelchair. Nguni't bukod sa nasabing kapansanan ay wala nang iba pang karamdaman ang pitongpu't isang taong gulang na residente ng Sunflower Retirement House. Kay talas pa ng kanyang isip at malalakas pa ang kanyang mga bisig. Sa edad na iyon ay buo pa ang kanyang mga ngipin at malinaw pa ang paningin. Ayon sa doktor, ang kanyang puso ay masigla ang kabog at tila puso ng binata! Ang matatandang katulad niya ay karaniwang nag-iisa na sa buhay at walang kamag-anak na nag-aalaga; sila'y nagiging ""pasyente"" sa tahanan ng matatanda, na kung saan, ay may upahang tagapag-alaga sila, may pribadong silid-tulugan, may pagkain, may pagpapa-araw sa tuwing umaga, may oras para sa panonood ng TV at pakikipag-usap sa mga kasamahang “pasyente” rin. Ang matandang lalaki ay naroroon, itinalaga ng gobyerno, “upang siya ay maging malusog, maligaya, at ligtas sa kapahamakan.” ""Bull-shit ang lahat ng `yan!” himutok ng matanda. Maagang napag-alaman ng mga magulang ni Felizardo Cabangbang na ang kanilang anak ay isang masuwerteng nilalang. Kung di ba naman ay sumulpot siya sa mundo na may nakapulupot na kurdon ng pusod sa kanyang leeg! Karaniwang ang isinisilang sa gayong kalagayan ay nasasakal habang lumalabas sa sinapupunan ng ina, at patay na kung iluwal. Nguni't naiiba ang sanggol na ito. Kung kaya't sa laki ng tuwa at pasasalamat ng mga magulang ay mabilis na pinabinyagan ang sanggol. At doon siya dinala sa parokya ng Santo Ninyo upang mabinyagan; ang mag-anak ay taga-Tundo. Felizardo ang piniling pangalan para sa kanya, bilang alaala sa ama ng ama, na Felizardo din ang pangalan, na ang ibig sabihin ay, Kagalakan. Nang si Felizardo ay tumuntong sa edad na lima , ipinasok siya ng ina sa kindergarten school na naroroon sa bakuran ng parokya. Minsang naglalaro si Felizardo kasama ang mga kaeskwela, sa may gilid ng simbahan, isa sa mga bata ang nagpatigil sa kanilang paglalaro, at hinimok sila na sundan siya, patungo sa hardin ng eskwela. At nang makarating sila doon sa kalagitnaan ng malawak na hardin, na walang gusali sa paligid, sa walang kaginsa-ginsa, ay yumanig ang lupa. Lindol, lindol! Naghiyawan ang mga guro, habang nagtatakbuhan sila na litong-lito kung saan lilikas. May malalaking tipak ng bato na napilas mula sa tore ng simbahan, sanhi ng malakas na pag-ugoy ng lupa, at bumagsak ang mga ito doon mismo sa dating pinaglalaruan ng mga bata. Kung hindi nilisan ng mga bata iyong lugar na iyon ay tiyak na may nabagsakan ng bato at may namatay sa kanila; marahil, ay si Felizardo. Makalipas ang kahindik-hindik na lindol ay nagmisa ang kura-paroko bilang pasasalamat sa Diyos. Sa naturang misa ay napaupo ang mag-anak na Cabangbang sa dakong harapan ng simbahan, malapit sa altar, na kung saan nakalantad ang imahen ng Santo Ninyo. Natunghayan ni Felizardo ang Santo Ninyo; nanlaki ang mga mata niya, sumampa sa ina at nanggigilalas na ibinulong ang ganito: ""Inay, inay"", sabay turo sa Santo Ninyo, ""siya . . . siya ang batang nagpasunod sa amin, bago lumindol!"" Kung may mga taong malas, ay isa marahil si Felizardo sa iilan na laging masuwerte. Nang nasa high school na, ay kinagat siya ng isang asong-kalye, habang naglalakad pauwi mula sa paaralan. Sa awa ng Diyos ay hindi siya nagkaroon ng rabies. Tiyak na pagkabaliw at kamatayan ang nagiging epekto ng rabies. Muntik din siyang mabagsakan ng isang mabigat na bagay, nang ang isang aparador ay tumumba, sanhi ng malakas na hangin na pumalo sa bahay nila isang gabing natutulog si Felizardo sa sahig. Bumagsak at kumalabog sa sahig ang natumbang mueble de madera at, isang himala, hindi tinamaan ang ulo ni Felizardo, kahi't na ang pagitan mula sa natumbang aparador at sa ulo niya ay isang dangkal lamang! Kay lapit na kamatayan, na ang pagiging masuwerte lamang ang naging hadlang. Minsang nagdiwang ng kaarawan si Felizardo ay binigyang-aliw siya ng ama. Isinama siya sa Calle Ongpin, na kung saan kumain sila ng pata tim, sa Panciteria San Jacinto. Sumakay sila, pagkatapos, sa isang jeepney at nagpahatid sa Baclaran at doon ay naglakad at nagpahangin sa may baybay-dagat. Bago umuwi ng bahay ay bumili ng isang banig ng loterya ang ama, na si Felizardo ang pumili, mula sa isang tindera na matiyagang bumuntot sa mag-ama sa kanilang paglalakad. Nang tingnan ng ama ang nanalong numero sa pahayagan, kinabukasan, napag-alaman niya na tumama ang kanyang taya. Ang salapi mula sa panalo ay siyang ipinagpatayo ng ama ng isang bagong bahay sa karatig na pook ng Maynila. Nang maging ganap nang tao si Felizardo ay nag-apply siya ng trabaho sa isang merchant shipping company at natanggap naman kaagad. Ang barko, na kung saan siya ay nabigyan ng trabaho, ay naglayag sa pagitan ng Maynila at Los Angeles , California . Minsang ang barko ay papalapit sa daungan sa Long Beach, ay nagkaroon ng sunog sa engine room, nagkaroon ng malaking pagsabog, kumalat ang sunog sa buong barko at naglundagan sa dagat ang mga tripolante, kasama na si Felizardo. Sampu sa mga kasamahan ni Felizardo ang naglaho sa sunog o sa dagat, dala ng pagkalunod. Sa kabilang dako, nakayanan ni Felizardo na lumutang sa tubig, sa tulong ng isang salva-vida, hanggang sa siya ay matagpuan at mailigtas ng coast guard. Nagbitiw si Felizardo sa trabaho sa dagat at nanatili na lamang sa lupa. Nagpasiya siyang magpirmi sa siyudad ng Los Angeles , at doon ay makipagsapalaran. Walang tigil ang kanyang pagpupunyagi, at sa huli, siya ay nakahanap ng trabaho sa army. Di malaon ay nakapag-asawa siya ng isang kapuwa taga-Pilipinas, at namuhay sila nang matahimik at nakaririwasa, at napabilang sila sa mga taga-Pilipinas na iginalang bilang masisipag at mararangal na naturalized Americans. Nang sumiklab ang guerra sa Vietnam , naatasan si Felizardo na maging infantryman, at siya'y ipinadala sa Saigon . Maliit na lalaki si Felizardo, nguni't gahigante ang kanyang katapangan. Napabalita ang kabayanihan niya, hindi ayon sa kanyang sariling salaysay, kundi ayon sa salaysay ng mga kasamahan sa guerra. Sa isang encuentro, sinabing may tama na ng bala si Felizardo sa kanyang kaliwang bisig; nguni't sa dahilang ang kanyang pangkat ay nasukol na ng mga sundalong Vietcong, ay di niya inalintana ang sugat at matapang na pinangunahan ang pagsagupa sa mga kalaban. Pinulot ng mga kasamahan at ng medic si Felizardo na wala nang malay, dulot ng pagkawala ng maraming dugo. Inilikas siya sa isang ligtas na lugar, at pagkatapos ay isinakay sa isang Huey helicopter papunta sa ospital. Sa ika-anim na pagkakataon sa kanyang makulay na buhay, si Felizardo ay nanaig na naman sa hatak ng kamatayan. Ayon sa salaysay ng kanyang mga kapangkat, tila asong-ulol si Felizardo na sumugod sa pugad ng mga sundalong Vietcong, habang walang patlang na pinapuputok ang kanyang armas at inihahagis ang sunud-sunod na granada sa kumpol ng mga kalaban, hanggang sa mapatay niya silang lahat, na napag-alaman, pagkatapos, na isang pangkat na labing-pitong tao pala ang bilang. Naging pangalawang bayan ni Felizardo ang Amerika. Binigyan siya nito ng parangal, bilang isang bayani. Matagal niyang pinag-isipan ang kung saan siya maninirahan: sa Pilipinas ba o sa Amerika. Laging nananariwa sa kanyang alaala ang alindog ng kanyang bayan at ang tamis ng pagmamahalan at pakikipagsamahan ng mga kamag-anak at kababayan sa sinilangang lupa. Iba ang simoy, ang himig, ang lasa, ang kulay at sayaw ng buhay sa Pilipinas. Mas masarap, mas masaya. Nalulungkot siya sa tuwing maaalaala ang naiwang mga magulang; na sa kanilang pagtanda ay wala siya sa kanilang piling upang kumalinga sa kanilang mga pangangailangan. Ang mga kapatid na nakapag-asawa na at nagkaroon na ng mga anak at apo ay larawan ng tagumpay at kaligayahan na malimit niyang nakikita sa kanyang isipan lamang – at nagdurugo ang kanyang puso na di niya talaga nakita at nadama ang mahahalagang pangyayari sa buhay ng kanyang mga kamag-anak. Nguni't pinakamahapdi ang alaala ni Estrella, ang kanyang naging kasintahan, na naghintay nang naghintay sa kanyang pagbabalik, hanggang sa siya'y nawalan na ng pag-asa, at sa huli, ay pumayag na mapakasal sa isang lalaking hindi lubos ang kanyang pagmamahal. Tayo'y may kalayaan, nguni't higit na malakas ang tawag at hatak ng kapalaran. Natiyak ito ni Felizardo sa sarili, habang nagbubulay-bulay tungkol sa kanyang nakalipas. Nagugunita ni Felizardo ang paksa ng isa sa mga tulang isinulat ng kanyang makatang ama: “TADHANA habang minamasid ang yukod ng sanga at ang pagkalagas ng dahong nalanta na wari'y hinabol ng mga talulot na pinigtal na rin ng hanging nagdala, hindi ko mawari ang hiwagang ito ng Katalagahang siyang nagbabadya. tanong sa sarili: ang Tagsibol kaya'y nagtakda ng hangga upang itong kulay, halimuyak, ganda'y masarili niya?   kung saan hahantong ang lagas na dahon saka ang talulot na dinapit-hapon, sa pakiramdam ko, ang dibdib ng lupa ay sumasalubong, gaya ng pagtanggap sa isang kabaong. ngayon, ang sabi ko: Tadhana! Sino ba ang makahahadlang sa ibig mangyari ng Katalagahan? . . . kung ang Tagsibol, kay tuling nagdaan, mahihintay nati'y ang isang Tag-ulan! ulan ay luha rin ng Sangkatauhan bendita ng langit sa nahihirapan.”                     Ang huling pagsasaya ni Felizardo ay naganap sampung taon bago siya napapunta sa retirement home. Nilakbay niya ang kahabaan ng Interstate 5, mula sa San Diego hanggang sa Vancouver, na nag-iisa, sakay ng isang Harley-Davidson. -- Ang maglakbay nang nag-iisa, tungo sa saan mang ibig mong patunguhan, sa bilis na ang hangin ay humahampas sa iyong mukha at katawan, iyan ang ideya ko ng kalayaan, -- sambit ni Felizardo sa sarili. Ginaygay niya ang freeway, at sa ilang lugar ay pumasok siya sa mga country roads at doon ay binusog niya ang kanyang mga mata sa magagandang tanawin sa may baybayin ng Dagat Pacifico at sa mga bulubunduking maliliit na bayan na malapit sa Monterey. Hinintuan niya ang maliliit na kapihan at nakipagkilala sa mga kapuwa bikers na ang edad ay kalahati lamang ng edad niya. Pagsapit sa hangganan ng California at Oregon ay pinatakbo niya ang kanyang motorsiklo na pagkatulin-tulin na sumibat siya sa daan na parang isang umaapoy na demonyo. Umuulan at madulas naman ang daan, pagsapit niya sa Washington; nguni't bale wala ang siya'y ""matunaw"" sa ulan; tila siya bata na hiyaw nang hiyaw at halakhak nang halakhak, habang sumisibat sa kalagitnaan ng sigwada sa mahabang freeway ang kanyang motorsiklo. Nagugunita niya ang isang payo ni Dalai Lama - dance like nobody was watching you! Tila baga laging si Felizardo ay sinusundan ng sakuna at suwerte - may pinasok siyang isang one-way pala na daan, hindi niya namalayan, at nakipagsalpukan siya sa isang dumarating na auto.  Ang tsuper na babae ay di inaasahang may masasalubong siya na motorsiklo. Dapat ay iyon na ang sakunang ikinamatay ni Felizardo, nguni't liban sa pagkabali ng buto sa kapuwa tuhod at binti, ay nakaligtas pang muli ang matibay na lalaki. Walang halaga kay Felizardo ang dinanas na sakit sanhi ng pagkakaopera ng tuhod. Bale wala ang pagkawala ng kakayahang makalakad - mula noon ay magiging bilanggo na siya sa loob ng isang wheelchair. Ang higit na makirot at nakapagpalumo kay Felizardo ay ang pasiya ng pulisya na bawiin na ang kanyang driver's license. Matanda na raw siya at di na maaaring makapagmaneho. Kapag nagmaneho pa ay magiging peligro siya sa kanyang sarili at sa ibang tao, sabi ng pulisya. At kaakibat ng pagkawala ng lisensiya sa pagmamaneho ay ang pagkawala ng kalayaan. Pakiramdam niya ay preso siya sa loob ng isang maliit na bilangguan, ang wheelchair; at preso rin siya sa loob ng mas malaking kulungan: ang retirement home. Nagbabalik sa kanyang alaala ang tahanan niya sa Los Feliz, sa kalagitnaan ng Los Angeles - isang karaniwang three-bedroom na Victorian ang design. Dalawangpu't- limang taong yaon ang naging maliit na paraiso ni Felizardo at ng kanyang kabiyak na si Elizabeth sa balat ng lupa. Aliw na aliw sila sa hardin na nasa likuran ng bahay, na siksik sa mga tanim na rosas at sampagita, at sa gilid-gilid, sa tanim na kamatis, ampalaya at kalamansi. Mayroon din silang malaking hawla ng ibon na pugad ng walong pares na lovebirds na sari-sari ang kulay. Bukod sa mga ibon ay mayroon silang alagang aso na pagkalambing-lambing sa kanila, na sa gabi ay natutulog pa sa paanan ni Felizardo. Ang maybahay ay buhos ang pag-aalaga kay Felizardo, lalo na sa pagluluto. Ang pagkain ay ayon sa kanyang panglasa - pinakbet, sinigang na manok, kare-kareng baka na may sangkap na bagoong-isda; mga pagkaing nagpapaalaala sa kanya sa kanyang nakalipas na kabataan at sa yumao niyang napakabuting ina na napakasarap kung magluto. Kahi't sila'y dadalawa, at sila lamang ang laging magkasama sa bahay, ay di sila nagsasawa sa isa't isa at sa mga gawain sa araw-araw; at ang pagsasalo sa hapag-kainan, kahi't na karaniwang pangyayari lamang, ang pakiwari nila ay piging o malaking pagdiriwang ang kanilang dinadaluhan. Sa oras ng pamamahinga ay pinatutugtog niya ang mga lumang plaka na galing sa Pilipinas. Nababalot ang bahay sa magiliw na himig ng awitin ni Conching Rosal, gaya ng ""Ang Maya"", at iba pang mga kundiman. At bagama't tahimik ang mag-asawa sa pakikinig, ay tila musika ang naglalapat ng salita sa kanilang mga tikom na labi na nagpapahayag ng walang maliw na paggalang, pag-aalaga at pagmamahal sa isa't isa. Sa hindi inaasahang pangyayari, isang umaga, ay di na nagising sa pagtulog ang butihing maybahay. Biglang dumilim at gumuho ang magandang daigdig na ginagalawan ni Felizardo. Dumanas siya ng matindi at mahabang pagluluksa at pangungulila. Nawalan na siya ng pakiramdam at pagnanasa sa buhay. Ayaw na niyang makipag-usap sa kanino man. Minsan ay nagkulong siya sa kusina at iniwang sumisingaw ang gaas mula sa kalan. Ibig na niyang magpakamatay. Umalingawngaw ang fire alarm sa bahay, sumaklolo ang kapitbahay at dumating ang bombero at paramedic; at nakaligtas na naman sa kamatayan ang walang-kamatayang nilalang. Di naglaon at nagpasiya ang gobyerno, at walang nagawa kundi tumupad sa utos ang kaisa-isang anak ni Felizardo, na noon ay may sarili nang pamilya, na ipagbili na ang bahay at ilagak ang lalaking ulian sa isang retirement home. Mahaba, makasaysayan at lipos ng pakikibaka, kabayanihan at pananabik, kapahamakan at tagumpay ang landas na tinahak ni Felizardo, na nagsimula pa sa Tundo, Maynila at tila magwawakas sa Los Angeles , California , U.S.A. Nasasapuso at isip ni Felizardo ang katotohanang: Ang buhay at ang mabuhay ay kabanal-banalang handog ng Diyos sa isang nilalang; nguni't, ang pagbawi sa buhay na iyan, sa pamamagitan din ng kamay ng Diyos, ay isa ring walang kapantay na kabanal-banalang pagbibigay."
Alipato,"Sa mata ng paslit na bata ang ano mang kakaibang karanasan o panginorin ay isang hiwaga na kung ang bata ay mapagtanong ay magkakaroon ng linaw at paliwanag. Hindi nga ba’t ang mga bata ay walang talos ang pagtatanong ng ano, sino, saan, kailan, kanino, at ang pinakamahirap na sagutin ay ang tanong na bakit. At sa dahilang ang isip ng bata ay tila isang pisara na walang ano mang nakasulat, ang bawa’t isang paliwanag ay nasusulat doon at nananatiling nakamarka, hindi nabubura, kahi’t na mahabang panahon na ang nagdaan. Nangingiti si Virgilio sa tuwing maalaala niya ang kanyang kabataan at ang salitang “alipato”. Nang unang banggitin ng ama ang “alipato” ay natawa siya. “Pato, tatay? Hindi ba hayop iyon; iyong alaga natin sa likod ng bahay?” Natawa rin ang tatay. “Alipato, anak. Hindi pato. Magka-iba sila.” Noon ay anim na taong gulang pa lamang si Virgilio; ang kanyang tatay ay limampu, humigit-kumulang. Pagdating sa bahay, galing sa trabaho, ugali ni Mang Jose ang kalaruin ang bunsong anak na si Virgilio. Pagkatapos ay nauupo sila sa may harapan ng bahay na may maliit na terasa. Doon ay pinanonood nilang mag-ama ang mga dumadaang sasakyan at ang mga taong nagsisilakad sa gilid ng kalsada. Abala ang kalsada nila. Sa isang dulo ay naroroon ang pier. Paro’t parito ang mga trak na naghahatid ng mga kalakal mula sa mga bapor sa pier patungo sa mga pamilihan o pabrika na nangangailangan ng mga kalakal. Paminsan-minsan ay may nahuhulog na kalakal na hindi namamalayan ng tsuper ng trak. Takbuhan ang mga taga-roon na nag-aabang sa gilid ng kalsada at kanilang pinupulot ang mga kalakal na itinuturing nilang “hulog ng langit” sa kanino mang mauuna sa pagsagap sa mga ito. Sako ng bigas o niyog o mani, bigkis ng gulay, buslo ng prutas, bungkos ng bakawan na panggatong . . . humahantong ang mga ito sa hapag-kainan ng nakapupulot o di kaya ay sa palengke na kung saan mabilis na nagiging pera ang kalakal matapos na maipagbili sila sa mga tindero doon. Sa kabilang panig ng kalsada ay naroroon ang isang malaking palengke na dinadayo ng maraming mamimili at mangangalakal na nagmumula sa iba’t ibang panig ng malaking lungsod. Bukod dito ay mayroon pang mangilan-ngilang maliliit na palengke o umpukan na kung saan ang mga taga-roon ay nakabibili ng pananghalian o panghapunang isda, baboy, gulay at iba pang pang-araw-araw na pagkain. Abala at masaya ang kalsada nila. Nakahanay doon ang mga tindahan – may botika, may klinika ng doktor at dentista, may sari-sari store, may bagsakan ng basyo ng bote at diyaryo, at naroroon din ang panaderia na  pag-aari ng isang Intsik. “Chua” kung tawagin ng mga taga-roon ang may-ari ng panaderia. Popular si Chua sa mga taga-roon sa dahilang siya at ang asawang Filipina ay silang nagtitinda at namamahala sa panaderia. Kasalimuha sila ng mga tao sa tuwing bibili ng tinapay. Paborito ng mga tao ang malalaki, malulutong na pan de sal. Sa buong maghapon, hanggang sa gumabi, ay tuloy-tuloy ang dating ng mga tao na bumibili ng pan de sal ni Chua. Nagtitinda din siya ng matamis na bao na may latik at iyon, dahil sa katambal ng pan de sal, ay paborito ring bilihin ng mga tao. Ang mga pan de sal na natitira, paglipas ng araw, ay ibinabalik ni Chua sa hurno at ginagawang biskocho na nagiging paborito naman ng mga bata dahil sa malutong ito at malinamnam lalo na kung pinapahiran ng mantikilya na may asukal. Isa lamang ang taong sa puso ay may nakatanim na galit kay Chua, si Simon, na dating kasintahan ni Mildred. Ngayon ay asawa ni Chua si Mildred. Matagal-tagal ding naningalang-pugad si Simon sa tahanan nina Mildred. Nagpakita siya ng kanyang pagiging mabuting tao sa pamamagitan ng pagtulong sa tuwing may mabigat na gawain gaya ng pagkukumpuni ng mga gamit na nasisira sa bahay. At sapagka’t noon ay walang tubig na tumatakbo papunta sa bahay nina Mildred ay si Simon ang umiigib ng tubig sa isang poso sa di kalayuan sa nasabing bahay. Niligawan ni Simon ang babae, at sa huli ay sinagot siya ng oo. Masasabing niligawan din niya ang mga magulang ni Mildred, sa paraang pagiging matulungan, masipag, at magalang; nguni’t hindi siya gusto ng mga magulang. Sa madaling sabi ay hati ang damdamin ni Mildred. Samantalang nahulog na siya sa pangliligaw ni Simon ay kinailangan namang igalang niya ang payo ng mga magulang. “Anak, kung mag-aasawa ka, sana ay piliin mo ang nakaririwasa sa buhay. Ang pag-aasawa ay hindi lamang tungkol sa pag-ibig. Kung ang pag-aasawa ay mababalot ng paghihirap at pagdurusa, hindi ito magtatagal.” Nag-alok na si Simon na sila ay magpakasal ni Mildred; datapuwa’t nangatuwiran ang huli na hindi pa sila kapuwa handa sa mga responsibilidad ng pag-aasawa, na sila ay dapat munang mag-ipon at maghintay pa. Sa ganitong katayuan kung papaano nakapasok sa buhay ni Mildred si Chua na naging asawa niya. Sa kabibili ng pan de sal ni Mildred sa panaderia ni Chua ay naging mabuting magkaibigan ang dalawa.  Matindi ang pangangailangan ni Chua na magkaroon ng asawang Filipina. Dumating siya sa Filipinas mula sa Tsina, kasama ang mga magulang, bilang mga “dayuhang walang papel”. Sila ay maaaring paalisin ng gobyerno kung hindi magkakaroon ng legal na estado, na sa kaso ni Chua, ang paraan ay ang pagkaroon ng asawang Filipina. Mabilis ang mga pangyayari. Isang araw ay nabalita na lamang sa pook na iyon na sina Chua at Mildred ay ikinasal na, at ang huling taong nakaalam sa balita ay si Simon. Tila nadaganan ng mundo ang balikat ni Simon, ganoon ang kanyang naramdamang bigat at sakit. Tulala siya sa simula at di makapaniwala sa nangyari, pagkatapos ay dumating ang hapdi na sa araw-araw ay nagpapasakit sa kanyang puso. Sinundan ito ng pakiramdam ng kahihiyan, ng galit, ng paghihiganti.  Nasabi sa una ng kuwento na pagdating sa bahay, galing sa trabaho, ugali ni Mang Jose ang kalaruin ang bunsong anak na si Virgilio. Pagkatapos ay nauupo sila sa may harapan ng bahay na may maliit na terasa. Doon ay pinanonood nilang mag-ama ang mga dumadaang sasakyan at mga taong nagsisilakad sa gilid ng kalsada. At sa gabi naman ay pinanonood nila sa kalangitan ang puting usok at alipato na nanggagaling sa chimenea ng panaderia ni Chua. Manghang-mangha si Virgilio sa mga alipato. “Tatay, ano ang alipato?” tanong sa tatay ni Virgilio. Matiyaga namang binigyan ng tatay ng kahulugan ang bagong salita. Bakawan ang gamit ng panaderia ni Chua sa paggawa ng apoy na siya namang nagluluto sa tinapay. Nagbabaga ang kahoy at naglilikha ng matinding init sa hurno, na kung saan naluluto ang masa at nagiging pan de sal. Mula sa hurno, ang usok na likha ng apoy at ang mga alipato, kung baga ay tilamsik ng apoy, ay sumisibat sa chiminea, hinihigop ng hangin paitaas, patungo sa kalawakan.  Si Mang Jose ay staffer ng isang magazine at paminsan-minsan ay nakakakatha siya ng tula. Tungkol sa alipato ay ito ang kanyang naikathang maikling tula.   Alipato Ibinuga ng chimenea Pula dilaw bughaw Kay ganda sa mata ng bata Kislap tilamsik singaw Kuwitis sa langit na madilim Lipad lutang taas Kasabay usok na abuhin Hihip hangin lakas Bagang kulay kikinangkinang Alipato'y ano Laro ng apoy sa karimlan Sa bata’y misteryo Saan kaya nanggaling ito Kung saan may apoy Naron din usok alipato Hayun tingin totoy              Isang gabing nakatunghay sina Mang Jose at Virgilio sa kalangitan, habang nag-aabang sa mahinahong paglabas ng puting usok at manaka-nakang puslit ng alipato, ang nakita nila ay isang pagsabog, malakas na sigabo ng nagngangalit na apoy, at buga ng makapal na itim na usok. Napansin din ni Mang Jose na may mga taong nagtatakbuhan sa kalsada at nagsisisigaw ng Sunog! Sunog! Maya-maya ay narinig na ang sirena mula sa mga trak ng bombero. At naglabasan na mula sa kanilang mga bahay ang mga tao at nagtakbuhan paikot-ikot sa kalsada na puno ng ligamgam.  Napag-alaman, makalipas ang ilang araw, na may lalaking nagbuhos ng kerosina sa panaderia ni Chua bago naghagis ng apoy sa kapaligiran nito. Natupok ng apoy ang panaderia at nadamay pati ang dalawang bahay na nakadikit doon.  Nagsimula ang pagsisiyasat ng mga pulis at bombero. May hinuha sina Chua at Mildred kung sino ang sadyang nagsunog sa kanilang panaderia at tirahan. Hanggang sa nagka-edad na si Virgilio ay di niya nalimutan ang naisalaysay na pangyayari. Ang alipato ay naging alaala ng magandang kabataan sa piling ng mapagmahal na ama, naging simbolo ng mga karaniwang bagay na nagiging hiyas sa mata ng nakakikita; at ang sunog naman ay paalaala na ang alipato ay nagiging lagablab, na kapuwa alipato at sunog ay likha ng apoy, at batay sa kung sino ang gagamit nito at sa kung anong kaparaanan, ang apoy ay may hinahon, ganda, at silbi; nguni't maaaring maging mabangis at mapanganib sa kamay ng isang naghihimagsik ang damdamin."
